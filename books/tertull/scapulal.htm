<!-- http://khazarzar.skeptik.net/books/tertull/scapulal.htm -->

<html>

<head>
<title>Tertullianus. Ad Scapulam</title>
<meta content="text/html; charset=windows-1251" http-equiv="Content-Type">
<meta content="Library of Ruslan Khazarzar" name="author">
<meta content="Library of Ruslan Khazarzar, Tertullianus" name="keywords">
<meta content="Tertullianus. Ad Scapulam" name="description">

<style type="text/css">
<!--
h1  {font-size:24pt;margin-bottom:24pt;margin-top:24pt;text-align:center}
h2  {font-size:20pt;margin-bottom:20pt;margin-top:20pt;text-align:center}
h3  {font-size:16pt;margin-bottom:16pt;margin-top:16pt;text-align:center}
h4  {font-size:15pt;margin-bottom:0pt;margin-top:0pt;text-align:center;text-indent:0pt}
p   {font-family:"Times New Roman";font-size:14pt;margin-bottom:0pt;margin-top:0pt;text-align:justify;text-indent:35pt}
p.m {font-size:13pt;margin-bottom:0pt;margin-top:0pt;text-align:justify;text-indent:35pt}
p.c {font-size:13pt;margin-bottom:0pt;margin-top:0pt;text-align:center;text-indent:0pt}
p.r {font-size:13pt;margin-bottom:0pt;margin-top:0pt;text-align:right;text-indent:0pt}
p.a {font-size:13pt;margin-bottom:0pt;margin-top:0pt;margin-right:0cm;margin-left:10.0cm;text-align:justify;text-indent:20pt}
p.s {font-size:13pt;margin-bottom:0pt;margin-top:0pt;text-align:justify;text-indent:35pt}
p.p {font-size:13pt;margin-top:0pt;margin-bottom:0pt;margin-right:0cm;margin-left:5.0cm;text-align:left;text-indent:0pt}
p.l {font-size:13pt;margin-top:0pt;margin-bottom:0pt;text-align:left;text-indent:0pt}
p.r {font-size:13pt;margin-top:0pt;margin-bottom:0pt;text-align:right;text-indent:0pt}
//-->
</style>

</head>

<body bgcolor="#ffffff" text="#000000">

<a name=top></a>
<table border="0" cellPadding="0" cellSpacing="0" width="100%">
<tr>
<td align="left" bgcolor="#0000ee" valign="top" width="10%">
<a href="../index.htm" target="_top" title="Library of Ruslan Khazarzar">
<img border="0" src="../img/strel1.gif"></a>
</td>
<td align="middle" bgcolor="#0000ee" width="80%">
<a href="../index.htm" target="_top" title="Library of Ruslan Khazarzar">
<img border="0" src="../img/t.gif"></a>
</td>
<td align="middle" bgcolor="#0000ee" width="10%">&nbsp;
</td>
</tr>
</table>

<table border="0" cellPadding="0" cellSpacing="0" width="100%">
<tr>
<td align="middle" bgcolor="#0000ee" valign="top" width="3%">
<img src="../img/lent.gif">
</td>
<td width="2%">&nbsp;
</td>
<td width="90%">

<p>&nbsp;</p>

<h2>Tertullianus</h2>

<h1>Ad Scapvlam</h1>

<h3>I</h3>

<p>[1]&nbsp;Nos quidem neque expauescimus, neque pertimescimus ea quae ab
ignorantibus patimur, cum ad hanc sectam, utique suscepta condicione eius
pacti, uenerimus, ut etiam animas nostras exauctorati in has pugnas accedamus,
ea quae Deus repromittit consequi optantes, et ea quae diuersae uitae
comminatur pati timentes. [2]&nbsp;Denique cum omni saeuitia uestra
concertamus, etiam ultro erumpentes, magisque damnati quam absoluti gaudemus.
Itaque hunc libellum non nobis timentes misimus, sed uobis et omnibus inimicis
nostris, nedum amicis. [3]&nbsp;Ita enim disciplina iubemur diligere inimicos
quoque et orare pro iis qui nos persequuntur, ut haec sit perfecta et propria
bonitas nostra, non communis. Amicos enim diligere omnium est, inimicos autem
solorum Christianorum. [4]&nbsp;Qui ergo dolemus de ignorantia uestra, et
miseremur erroris humani, et futura prospicimus, et signa eorum cottidie
intentari uidemus, necesse est uel hoc modo erumpere ad proponenda uobis ea
quae palam non uultis audire.</p>
<p>&nbsp;</p>

<h3>II</h3>

<p>[1]&nbsp;Nos unum Deum
colimus, quem omnes naturaliter nostis, ad cuius fulgura et tonitrua
contremiscitis, ad cuius beneficia gaudetis. Ceteros et ipsi putatis deos esse,
quos nos daemonas scimus. [2]&nbsp;Tamen
humani iuris et naturalis potestatis est unicuique quod putauerit colere; nec
alii obest aut prodest alterius religio. Sed nec religionis est cogere
religionem, quae sponte suscipi debeat, non ui, cum et hostiae ab animo libenti
expostulentur. Ita etsi nos compuleritis ad sacrificandum, nihil praestabitis
diis uestris: ab inuitis enim sacrificia non desiderabunt, nisi si contentiosi
sunt; contensiosus autem Deus non est. [3]&nbsp;Denique
qui est uerus, omnia sua ex aequo et profanis et suis praestat. Ideoque et
iudicium constituit aeternum de gratis et ingratis. Tamen nos, quos sacrilegos
existimatis, nec in furto unquam deprehendistis, nedum in sacrilegio. 
[4]&nbsp;Omnes autem qui templa
despoliant, et per deos iurant, et eosdem colunt, et Christiani non sunt, et
sacrilegi tamen deprehenduntur. Longum est si retexamus, quibus aliis modis et
derideantur et contemnantur omnes dii ab ipsis cultoribus suis. 
[5]&nbsp;Sic et circa maiestatem
imperatoris infamamur; tamen nunquam Albiniani, nec Nigriani, uel Cassiani
inueniri potuerunt Christiani, sed idem ipsi qui per genios eorum in pridie
usque iurauerant, qui pro salute eorum hostias et fecerant et uouerant, qui
Christianos saepe damnauerant, hostes eorum sunt reperti. 
[6]&nbsp;Christianus nullius est
hostis, nedum imperatoris, quem sciens a Deo suo constitui, necesse est ut et
ipsum diligat et reuereatur et honoret et saluum uelit, cum toto Romano
imperio, quousque saeculum stabit: tamdiu enim stabit. [7]&nbsp;Colimus ergo et
imperatorem sic quomodo et nobis licet et
ipsi expedit, ut hominem a Deo secundum; et quicquid est a Deo consecutum est,
solo tamen Deo minorem. Hoc et ipse uolet. Sic enim omnibus maior est, dum solo
Deo minor est. Sic et ipsis diis maior est, dum et ipsi in potestate eius sunt.
[8]&nbsp;Itaque et sacrificamus
pro salute imperatoris, sed Deo nostro et ipsius, sed quomodo praecepit Deus,
pura prece. Non enim eget Deus, conditor uniuersitatis, odoris aut sanguinis
alicuius. Haec enim daemoniorum pabula sunt. [9]&nbsp;Daemonas autem non tantum
respuimus, uerum et reuincimus,
et cottidie traducimus, et de hominibus expellimus, sicut plurimis notum est.
Ita nos magis oramus pro salute imperatoris, ab eo eam postulantes qui
praestare potest. [10]&nbsp;Et
utique ex disciplina patientiae diuinae agere nos, satis manifestum esse uobis
potest, cum tanta hominum multitudo, pars paene maior ciuitatis cuiusque, in
silentio et modestia agimus, singuli forte noti magis quam omnes, nec aliunde
noscibiles quam de emendatione uitiorum pristinorum. Absit enim ut indigne
feramus ea nos pati quae optamus, aut ultionem a nobis aliquam machinemur, quam
a Deo exspectamus.</p>

<p>&nbsp;</p>

<h3>III</h3>

<p>[1]&nbsp;Tamen, sicut supra
diximus, doleamus necesse est, quod nulla ciuitas impune latura sit sanguinis
nostri effusionem; sicut et sub Hilariano praeside, cum de areis sepulturarum nostrarum
acclamassent: 'Areae non sint!' Areae ipsorum non fuerunt: messes enim suas non
egerunt. [2]&nbsp;Ceterum et imbres
anni praeteriti quid commemorauerint genus humanum apparuit, cataclysmum
scilicet et retro fuisse propter incredulitates et iniquitates hominum; et
ignes qui super moenia Carthaginis proxime pependerunt per noctem, quid minati sint,
sciunt qui uiderunt; et pristina tonitrua quid sonuerint, sciunt qui
obduruerunt. [3]&nbsp;Omnia haec
signa sunt imminentis irae Dei, quam necesse est, quoquo modo possumus, ut et nuntiemus
et praedicemus, et deprecemur interim localem esse. Vniuersalem enim et
supremam suo tempore sentient, qui exempla eius aliter interpretantur. Nam et
sol ille in conuentu Vticensi extincto paene lumine adeo portentum fuit, ut non
potuerit ex ordinario deliquio hoc pati, positus in suo hypsomate et domicilio.
Habetis astrologos. [4]&nbsp;Possumus
aeque et exitus quorumdam praesidum tibi proponere, qui in fine uitae suae
recordati sunt deliquisse, quod uexassent Christianos. Vigellius Saturninus,
qui primus hic gladium in nos egit, lumina amisit. Claudius Lucius Herminianus
in Cappodocia, cum indigne ferens uxorem suam ad hanc sectam transisse,
Christianos crudeliter tractasset, solusque in praetorio suo uastatus peste,
conuiuis uermibus ebulisset: 'Nemo sciat, aiebat, ne gaudeant Christiani aut
sperent Christianae.' Postea cognito errore suo, quod tormentis quosdam a
proposito suo excidere fecisset, paene Christianus decessit. Caecilius Capella
in illo exitu Byzantino: 'Christiani gaudete!' exclamauit. 
[5]&nbsp;Sed qui sibi uidentur impune
tulisse, uenient in diem diuini iudicii. Tibi quoque optamus admonitionem solam
fuisse, quod, cum Adrumeticum Mauilum idem Caecilius ad bestias damnasset,
statim haec uexatio subsecuta est.</p>

<p>&nbsp;</p>

<h3>IV</h3>

<p>[1]&nbsp;Non te terremus, qui
nec timemus; sed uelim, ut omnes saluos facere possimus, monendo &#956;&#951;
&#952;&#949;&#959;&#956;&#945;&#967;&#949;&#953;&#957;. Potes et officio
iurisdictionis tuae fungi et humanitatis meminisse, uel quia et uos sub gladio
estis. [2]&nbsp;Quid enim
amplius tibi mandatur quam nocentes confessos damnare, negantes autem ad
tormenta reuocare? Videtis ergo quomodo ipsi uos contra mandata faciatis, ut
confessos negare cogatis. Adeo confitemini innocentes esse nos, quos damnare
statim ex confessione non uultis. Si autem contenditis ad elidendos nos, iam
ergo innocentiam expugnatis. [3]&nbsp;Quanti
autem praesides, et constantiores et crudeliores, dissimulauerunt ab huiusmodi causis!
ut Cincius Seuerus, qui Thysdri ipse dedit remedium, quomodo responderent
Christiani ut dimitti possent; ut Vespronius Candidus, qui Christianum quasi
tumultuosum ciuibus suis satisfacere dimisit; ut Asper, qui modice uexatum hominem
et statim deiectum, nec sacrificium compulit facere, ante professus inter
aduocatos et adsessores, dolere se incidisse primum in hanc causam. Pudens
etiam missum ad se Christianum, in elogio concussione eius intellecta, dimisit,
scisso eodem elogio, sine accusatore negans se auditurum hominem secundum
mandatum. [4]&nbsp;Haec omnia
tibi et de officio suggeri possunt, et ab eisdem aduocatis, qui et ipsi
beneficia habent Christianorum, licet acclament, quae uolunt. 
[5]&nbsp;Nam et cuiusdam notarius, cum
a daemone praecipitaretur, liberatus est; et quorumdam propinquus et puerulus;
et quanti honesti uiri (de uulgaribus enim non dicimus) aut a daemoniis aut ualetudinibus
remediati sunt! Ipse etiam Seuerus, pater Antonini, Christianorum memor fuit.
Nam et Proculum Christianum qui Torpacion cognominabatur, Euhodiae
procuratorem, qui eum per oleum aliquando curauerat, requisiuit et in palatio
suo habuit usque ad mortem eius; quem et Antoninus optime nouerat, lacte
Christiano educatus. [6]&nbsp;Sed
et clarissimas feminas et clarissimos uiros Seuerus, sciens huius sectae esse,
non modo non laesit, uerum et testimonio exornauit, et populo furenti in nos
palam restitit. Marcus quoque Aurelius in Germanica expeditione Christianorum militum
orationibus ad Deum factis imbres in siti illa impetrauit. Quando non
geniculationibus et ieiunationibus nostris etiam siccitates sunt depulsae? Tunc
et populus acclamans Deo deorum, qui solus potens. In Iouis nomine Deo nostro testimonium
reddidit. [7]&nbsp;Praeter haec
depositum non abnegamus, matrimonium nullius adulteramus, pupillos pie tractamus,
indigentibus refrigeramus, nulli malum pro malo reddimus. Viderint, qui sectam
mentiuntur, quos et ipsi recusamus. Quis denique de nobis alio nomine queritur?
Quod aliud negotium patitur Christianus, nisi suae sectae, quam incestam, quam
crudelem tanto tempore nemo probauit? [8]&nbsp;Pro
tanta innocentia, pro tanta probitate, pro iustitia, pro pudicitia, pro fide,
pro ueritate, pro Deo uiuo, cremamur; quod nec sacrilegi, nec hostes publici,
uerum nec tot maiestatis rei pati solent. Nam et nunc a praeside Legionis, et a
praeside Mauritaniae uexatur hoc nomen, sed gladio tenus, sicut et a primordio
mandatum est animaduerti in huiusmodi. Sed maiora certamina maiora sequuntur praemia.</p>

<p>&nbsp;</p>

<h3>V</h3>

<p>[1]&nbsp;Crudelitas uestra
gloria est nostra. Vide tantum ne hoc ipso, quod talia sustinemus, ad hoc solum
uideamur erumpere, ut hoc ipsum probemus, nos haec non timere, sed ultro
uocare. Arrius Antoninus in Asia cum persequeretur instanter, omnes illius
ciuitatis Christiani ante tribunalia eius se manu facta obtulerunt. Tum ille,
paucis duci iussis, reliquis ait: &#937; &#948;&#949;&#953;&#955;&#959;&#953;,
&#949;&#953; &#952;&#949;&#955;&#949;&#964;&#949;
&#945;&#960;&#959;&#952;&#957;&#951;&#963;&#954;&#949;&#953;&#957;,
&#954;&#961;&#951;&#956;&#957;&#959;&#965;&#962; &#951;
&#946;&#961;&#959;&#967;&#959;&#965;&#962; &#949;&#967;&#949;&#964;&#949;. 
[2]&nbsp;Hoc si placuerit et hic
fieri, quid facies de tantis milibus hominum, tot uiris ac feminis, omnis
sexus, omnis aetatis, omnis dignitatis, offerentibus se tibi? Quantis ignibus,
quantis gladiis opus erit! Quid ipse Carthago passura est, decimata a te, cum
propinquos, cum contubernales suos illic unusquisque cognouerit, cum uiderit
illic fortasse et tui ordinis uiros et matronas, et principales quasque
personas, et amicorum tuorum uel propinquos uel amicos?  [3]&nbsp;Parce ergo
tibi, si non nobis. Parce Carthagini, si non
tibi. Parce prouinciae, quae uisa intentione tua obnoxia facta est concussionibus
et militum et inimicorum suorum cuiusque. [4]&nbsp;Magistrum neminem habemus,
nisi solum Deum. Hic ante te
est, nec abscondi potest, sed cui nihil facere possis. Ceterum quos putas tibi
magistros, homines sunt et ipsi morituri quandoque. Nec tamen deficiet haec
secta, quam tunc magis aedificari scias, cum caedi uidetur. Quisque enim tantam
tolerantiam spectans, ut aliquo scrupulo percussus et inquirere accenditur,
quid sit in causa, et ubi cognouerit ueritatem et ipse statim sequitur.</p>

<p class=c>&nbsp;</p>
<p class=c>TERTVLLIANI AD SCAPVLAM EXPLICIT</p>

<p>&nbsp;</p>
<p>&nbsp;</p>

</td>

<td width="2%">&nbsp;
</td>
<td align="middle" bgcolor="#0000ee" valign="top" width="3%">
<img src="../img/lent1.gif">
</td>
</tr>
</table>

<table border="0" cellPadding="0" cellSpacing="0" width="100%">
<tr>
<td align="left" bgcolor="#0000ee" valign="bottom" width="3%">
<a href="#top" title="Top">
<img border="0" src="../img/strel2.gif"></a></p>
<a href="../index.htm" target="_top" title="Library of Ruslan Khazarzar">
<img border="0" src="../img/strel1.gif"></a>
</td>
<td align="left" bgcolor="#0000ee" width="90%">
<a href="../index.htm" target="_top" title="Library of Ruslan Khazarzar">
<img alt="Library of Ruslan Khazarzar" border="0"
src="../img/b_title1.gif"></a>
</td>
<td align="middle" bgcolor="#0000ee" width="7%">&nbsp;
</td>
</tr>
</table>



</body>
</html>
