<!-- http://khazarzar.skeptik.net/books/tertull/de_prael.htm -->

<html>

<head>
<title>Tertullianus. De praescriptione haereticorum</title>
<meta content="text/html; charset=windows-1251" http-equiv="Content-Type">
<meta content="Library of Ruslan Khazarzar" name="author">
<meta content="Library of Ruslan Khazarzar, Tertullianus" name="keywords">
<meta content="Tertullianus. De praescriptione haereticorum" name="description">

<style type="text/css">
<!--
h1  {font-size:24pt;margin-bottom:24pt;margin-top:24pt;text-align:center}
h2  {font-size:20pt;margin-bottom:20pt;margin-top:20pt;text-align:center}
h3  {font-size:16pt;margin-bottom:16pt;margin-top:16pt;text-align:center}
h4  {font-size:15pt;margin-bottom:0pt;margin-top:0pt;text-align:center;text-indent:0pt}
p   {font-family:"Times New Roman";font-size:14pt;margin-bottom:0pt;margin-top:0pt;text-align:justify;text-indent:35pt}
p.m {font-size:13pt;margin-bottom:0pt;margin-top:0pt;text-align:justify;text-indent:35pt}
p.r {font-size:13pt;margin-bottom:0pt;margin-top:0pt;text-align:right;text-indent:0pt}
p.a {font-size:13pt;margin-bottom:0pt;margin-top:0pt;margin-right:0cm;margin-left:10.0cm;text-align:justify;text-indent:20pt}
p.s {font-size:13pt;margin-bottom:0pt;margin-top:0pt;text-align:justify;text-indent:35pt}
p.c {font-size:13pt;margin-top:0pt;margin-bottom:0pt;margin-right:0cm;margin-left:0pt;text-align:center;text-indent:0pt}
p.l {font-size:13pt;margin-top:0pt;margin-bottom:0pt;text-align:left;text-indent:0pt}
p.r {font-size:13pt;margin-top:0pt;margin-bottom:0pt;text-align:right;text-indent:0pt}
//-->
</style>

</head>

<body bgcolor="#ffffff" text="#000000">

<a name=top></a>
<table border="0" cellPadding="0" cellSpacing="0" width="100%">
<tr>
<td align="left" bgcolor="#0000ee" valign="top" width="10%">
<a href="../index.htm" target="_top" title="Library of Ruslan Khazarzar">
<img border="0" src="../img/strel1.gif"></a>
</td>
<td align="middle" bgcolor="#0000ee" width="80%">
<a href="../index.htm" target="_top" title="Library of Ruslan Khazarzar">
<img border="0" src="../img/t.gif"></a>
</td>
<td align="middle" bgcolor="#0000ee" width="10%">&nbsp;
</td>
</tr>
</table>

<table border="0" cellPadding="0" cellSpacing="0" width="100%">
<tr>
<td align="middle" bgcolor="#0000ee" valign="top" width="3%">
<img src="../img/lent.gif">
</td>
<td width="2%">&nbsp;
</td>
<td width="90%">

<p>&nbsp;</p>

<h2>Tertullianus</h2>

<h1>De praescriptione haereticorum</h1>

<h3>I</h3>

<p>[1]&nbsp;Condicio praesentium temporum etiam hanc admonitionem prouocat
nostram non oportere nos mirari super haereses istas, siue quia sunt, futurae
enim praenuntiabantur, siue quia fidem quorumdam subuertunt, ad hoc enim sunt
ut fides habendo temptationem haberet etiam probationem. [2]&nbsp;Vane ergo et
inconsiderate plerique hoc ipso scandalizantur quod tantum haereses ualeant.
Quantum si non ualerent, non fuissent. [3]&nbsp;Cum quod sortitum est, ut
omnimodo sit, sicut causam accipit ob quam sit, sic uim consequitur per quam
sit, nec esse non possit.</p>
<p>&nbsp;</p>

<h3>II</h3>

<p>[1]&nbsp;Febrem denique inter ceteros mortiferos et cruciarios exitus
erogando homini deputatam neque quia est miramur, est enim, neque quia erogat
hominem, ad hoc enim est. [2]&nbsp;Proinde haereses ad languorem et interitum fidei
productas si expauescimus hoc posse, prius est ut expauescamus hoc eas esse
quae dum sunt, habent posse et dum possunt, habent esse. [3]&nbsp;Sed enim
febrem, ut malum et de causa et de potentia sua, ut notum est, abominamur potius
quam miramur et quantum in nobis est praecauemus, non habentes abolitionem eius
in nostra potestate. [4]&nbsp;Haereses uero mortem aeternam et maioris ignis
ardorem inferentes malunt quidam mirari quod hoc possint, quam deuitare ne
possint, cum habeant deuitandi potestatem. [5]&nbsp;Ceterum nihil ualebunt, si
illas tantum ualere non mirentur. Aut enim dum mirantur in scandalum subministrantur,
aut quia scandalizantur, ideo mirantur quasi quod tantum ualeant ex aliqua
ueniat ueritate. [6]&nbsp;Mirum scilicet ut malum uires suas habeat, nisi quod
haereses apud eos multum ualeant qui in fide non ualent. [7]&nbsp;In pugna
pugilum et gladiatorum plerumque non quia fortis est uincit quis aut quia non
potest uinci, sed quoniam ille qui uictus est nullis uiribus fuit : adeo idem
ille uictor bene ualenti postea comparatus, etiam superatus recedit. [8]&nbsp;Non
aliter haereses de quorumdam infirmitatibus habent quod ualent, nihil ualentes,
si in bene ualentem fidem incurrant.</p>
<p>&nbsp;</p>

<h3>III</h3>

<p>[1]&nbsp;Solent quidem isti miriones etiam de quibusdam personis ab haeresi
captis aedificari in ruinam, [2]&nbsp;quare illa uel ille fidelissimi
prudentissimi et usitatissimi in ecclesia in illam partem transierunt? [3]&nbsp;Quis
hoc dicens non ipse sibi respondet neque prudentes neque fideles neque usitatos
aestimandos quos haereses potuerint demutare? Et hoc mirum, opinor, ut probatus
aliqui retro postea excidat? [4]&nbsp;Saul, bonus prae caeteris, liuore postea
euertitur. Dauid uir bonus <i>secundum cor Domini</i>, postea caedis et stupri
reus est. Solomon omni gratia et sapientia donatus a Domino, ad idololatriam a
mulieribus inducitur. [5]&nbsp;Soli enim Dei filio seruabatur sine delicto
permanere. Quid ergo si episcopus, si diaconus, si uidua, si uirgo, si doctor,
si etiam martyr lapsus a regula fuerit? Ideo haereses ueritatem uidebuntur
obtinere? [6]&nbsp;Ex personis probamus fidem, an ex fide personas? Nemo est
sapiens nisi fidelis, nemo maior nisi christianus, nemo autem christianus nisi qui
ad finem usque perseuerauerit. [7]&nbsp;Tu, ut homo, extrinsecus unumquemque
nosti, putas quod uides, uides autem quousque oculos habes. <i>Sed oculi</i>,
inquit, <i>Domini alti</i>. <i>Homo in faciem, Deus in praecordia contemplatur</i>.
[8]&nbsp;Et ideo <i>cognoscit Dominus qui sunt eius</i>, et <i>plantam quam non
plantauit eradicat</i>, et de primis nouissimos ostendit et uentilabrum in manu
portat ad purgandam aream suam. [9]&nbsp;Auolent quantum uolent paleae leuis
fidei quocumque afflatu temptationum, eo purior massa frumenti in <i>horrea</i>
Domini reponetur. [10]&nbsp;Nonne ab ipso Domino quidam discentium scandalizati
deuerterunt? Nec tamen propterea ceteri quoque discedendum a uestigiis eius
putauerunt, sed qui scierunt illum uitae esse uerbum et a Deo uenisse,
perseuerauerunt in comitatu eius usque ad finem, cum illis, si uellent et ipsi
discedere placide obtulisset. [11]&nbsp;Minus est et si apostolum eius aliqui,
Phygellus et Hermogenes et Philetus, et Hymenaeus reliquerunt; ipse traditor
Christi de Apostolis fuit. [12]&nbsp;Miramur de ecclesiis eius si a quibusdam
deseruntur cum ea nos ostendunt christianos quae patimur ad exemplum ipsius
Christi? [13]&nbsp;<i>Ex nobis</i>, inquit, <i>prodierunt sed non fuerunt ex
nobis; si fuissent ex nobis, permansissent utique nobiscum</i>.</p>
<p>&nbsp;</p>

<h3>IV</h3>

<p>[1]&nbsp;Quin potius memores simus tam dominicarum pronuntiationum quam
apostolicarum litterarum, quae nobis et futuras haereses praenuntiarunt et
fugiendas praefinierunt et, sicut esse illas non expauescimus, ita et posse id
propter quod effugiendae sunt, non miremur. [2]&nbsp;Instruit Dominus multos
esse uenturos <i>sub pellibus ouium rapaces lupos</i>. [3]&nbsp;Quaenam istae
sunt pelles ouium nisi nominis christiani extrinsecus superficies? Qui lupi
rapaces nisi sensus et spiritus subdoli, ad infestandum gregem Christi
intrinsecus delitescentes? [4]&nbsp;Qui pseudoprophetae sunt nisi falsi praedicatores?
Qui pseudoapostoli, nisi adulteri euangelizatores? Qui antichristi, interim et
semper, nisi Christi rebelles? [5]&nbsp;Hoc erunt haereses, non minus nouarum
doctrinarum peruersitate ecclesiam lacessentes, quam tunc antichristus
persecutionum atrocitate persequetur nisi quod persecutio et martyras facit,
haeresis apostatas tantum. [6]&nbsp;Et ideo haereses quoque oportebat esse, ut
probabiles quique manifestarentur, tam qui in persecutionibus steterint quam
qui ad haereses non exorbitauerint. [7]&nbsp;Neque enim eos probabiles
intelligi iubet qui in haeresim fidem demutant, sicut ex diuerso sibi
interpretantur quia dixit alibi: <i>omnia examinate, quod bonum est tenete</i>.
Quasi non liceat omnibus male examinatis in electionem alicuius mali impingere
per errorem.</p>
<p>&nbsp;</p>

<h3>V</h3>

<p>[1]&nbsp;Porro si dissensiones et schismata increpat quae sine dubio mala
sunt, et in continenti haereses subiungit, [2] quod malis adiungat, malum
utique profitetur et quidem maius cum ideo credidisse se dicat de schismatibus
et dissensionibus quia sciret etiam haereses oportere esse. [3]&nbsp;Ostendit enim
grauioris mali conspectu de leuioribus se facile credidisse; certe non ut ideo
de malis crediderit quia haereses bonae essent, sed uti de peioris quoque notae
temptationibus praemoneret non esse mirandum quas diceret tendere ad probabiles
quosque manifestandos, scilicet quos non potuerit deprauare. [4]&nbsp;Denique
si totum capitulum ad unitatem continendam et separationes coercendas sapit,
haereses uero non minus ab unitate diuellunt quam schismata et dissensiones.
Sine dubio et haereses in ea condicione reprehensionis constituit in qua et schismata
et dissensiones. [5]&nbsp;Et per hoc non eos probabiles facit qui in haereses
diuerterint, cum maxime diuerti ab eiusmodi obiurget edocens unum omnes loqui
et ipsum sapere, quod etiam haereses non sinunt.</p>
<p>&nbsp;</p>

<h3>VI</h3>

<p>[1]&nbsp;Nec diutius de isto si idem est Paulus qui et alibi haereses inter
carnalia crimina enumerat scribens ad Galatas et qui Tito suggerit hominem
haereticum post primam correptionem recusandum quod peruersus sit eiusmodi et
delinquat ut a semetipso damnatus. [2]&nbsp;Sed et in omni paene epistula de
adulterinis doctrinis fugiendis inculcans haereses taxat quarum opera sunt
adulterae doctrinae : haereses dictae graeca uoce ex interpretatione electionis
qua quis maxime siue ad instituendas siue ad suscipiendas eas utitur. [3]&nbsp;Ideo
et sibi damnatum dixit haereticum quia et in quo damnatur sibi elegit. Nobis uero
nihil ex nostro arbitrio inducere licet sed nec eligere quod aliquis de
arbitrio suo induxerit. [4]&nbsp;Apostolos Domini habemus auctores qui nec ipsi
quicquam ex suo arbitrio quod inducerent, elegerunt, sed acceptam a Christo disciplinam
fideliter nationibus adsignauerunt. [5]&nbsp;Itaque etiamsi angelus de caelis
aliter euangelizaret, anathema diceretur a nobis. [6]&nbsp;Prouiderat iam tunc
Spiritus sanctus futurum in uirgine quadam Philumene angelum seductionis transfigurantem
se in angelum lucis, cuius signis et praestigiis Apelles inductus nouam
haeresin induxit.</p>
<p>&nbsp;</p>

<h3>VII</h3>

<p>[1]&nbsp;Hae sunt doctrinae hominum et daemoniorum prurientibus auribus
natae de ingenio sapientiae saecularis quam Dominus stultitiam uocans stulta
mundi in confusionem etiam philosophiae ipsius elegit. [2]&nbsp;Ea est enim materia
sapientiae saecularis, temeraria interpres diuinae naturae et dispositionis. [3]&nbsp;Ipsae
denique haereses a philosophia subornantur. Inde aeones et formae nescio quae infinitae
et trinitas hominis apud Valentinum: Platonicus fuerat. Inde Marcionis deus,
melior de tranquillitate: a Stoicis uenerat. [4]&nbsp;Et ut anima interire
dicatur : Epicurus obseruatur; et ut carnis restitutio negetur, de una omnium
philosophorum schola sumitur; et ubi materia cum Deo aequatur, Zenonis
disciplina est; et ubi aliquid de igneo deo adlegatur, Heraclitus interuenit. [5]&nbsp;Eadem
materia apud haereticos et philosophos uolutatur, idem retractatus implicantur
: unde malum et quare? et unde homo et quomodo? et quod proxime Valentinus
proposuit : unde deus? scilicet de Enthymesi et ectromate. [6]&nbsp;Miserum
Aristotelen! qui illis dialecticam instituit, artificem struendi et destruendi,
uersipellem in sententiis, coactam in coniecturis, duram in argumentis,
operariam contentionum, molestam etiam sibi ipsam, omnia retractantem ne quid
omnino tractauerit. [7]&nbsp;Hinc illae fabulae et genealogiae interminabiles
et quaestiones infructuosae et sermones serpentes uelut cancer, a quibus nos
apostolus refrenans nominatim philosophiam [et inanem seductionem] contestatur
caueri oportere scribens ad Colossenses : <i>Videte ne qui sit circumueniens
uos per philosophiam et inanem seductionem, secundum traditionem hominum</i>,
praeter prouidentiam Spiritus sancti. [8]&nbsp;Fuerat Athenis et istam
sapientiam humanam affectatricem et interpolatricem ueritatis de congressibus
nouerat, ipsam quoque in suas haereses multipartitam uarietate sectarum inuicem
repugnantium. [9]&nbsp;Quid ergo Athenis et Hierosolymis? quid academiae et
ecclesiae? quid haereticis et christianis? [10]&nbsp;Nostra institutio de
porticu Solomonis est qui et ipse tradiderat Dominum in simplicitate cordis esse
quaerendum. [11]&nbsp;Viderint qui Stoicum et Platonicum et dialecticum
christianismum protulerunt. [12]&nbsp;Nobis curiositate opus non est post
Christum Iesum nec inquisitione post euangelium. [13]&nbsp;Cum credimus, nihil desideramus
ultra credere. Hoc enim prius credimus non esse quod ultra credere debeamus.</p>
<p>&nbsp;</p>

<h3>VIII</h3>

<p>[1]&nbsp;Venio itaque ad illum articulum quem et nostri praetendunt ad
ineundam curiositatem et haeretici inculcant ad importandam scrupulositatem. [2]&nbsp;Scriptum
est, inquiunt <i>quaerite et inuenietis</i>. [3]&nbsp;Quando hanc uocem Dominus
emisit, recordemur. Puto in primitiis ipsis doctrinae suae cum adhuc
dubitaretur apud omnes an Christus esset, cum adhuc nec Petrus illum Dei filium
pronuntiasset, cum etiam Ioannes de illo certus esse desisset. [4]&nbsp;Merito
ergo tunc dictum est : <i>quaerite et inuenietis</i>, quando quaerendus adhuc
erat qui adhuc agnitus non erat, et hoc quantum ad Iudaeos. [5]&nbsp;Ad illos
enim pertinet totus sermo suggillationis istius qui habebant ubi quaererent
Christum. [6]&nbsp;<i>Habent</i>, inquit, <i>Moysen et Heliam</i>, id est legem
et prophetas Christum praedicantes secundum quod et alibi aperte : <i>scrutamini
scripturas in quibus salutem speratis; illae enim de me loquuntur</i>. Hoc erit
<i>quaerite et inuenietis</i>. [7]&nbsp;Nam et sequentia in Iudaeos competere manifestum
est: <i>pulsate et aperietur uobis</i>. [8]&nbsp;Iudaei retro penes Deum
fuerant, dehinc eiecti ob delicta extra Deum esse coeperunt; [9]&nbsp;nationes
uero nunquam penes Deum nisi <i>stillicidium de situla et puluis ex area</i> et
foris semper. [10]&nbsp;Itaque qui foris semper, quomodo pulsabit eo ubi
nunquam fuit? quam ianuam nouit in quam nec receptus nec eiectus aliquando? an
qui scit se intus fuisse et foras actum, is potius pulsabit et ostium nouit ? [11]&nbsp;Etiam,
<i>petite et accipietis</i> ei competit qui sciebat a quo esset petendum, a quo
et erat aliquid repromissum, a Deo scilicet Abraham, Isaac et Iacob, quem
nationes magis non nouerant quam ullam repromissionem eius. [12]&nbsp;Et adeo
ad Israel loquebatur: <i>non sum</i>, inquit, <i>missus nisi ad oues perditas
domus Israel</i>. [13]&nbsp;Nondum canibus iactabat panem filiorum, nondum in
uiam nationum ire mandarat. [14]&nbsp;Siquidem in fine praecepit, ut uaderent
ad docendas et tinguendas nationes, consecuturi mox Spiritum sanctum Paraclitum
qui illos deducturus esset in omnem ueritatem. Et hoc ergo illos facit. [15]&nbsp;Quodsi
nationibus destinati doctores apostoli ipsi quoque doctorem consecuturi erant
paracletum, multo magis uacabit erga nos <i>quaerite et invenientis</i>, quibus
ultro erat obuentura doctrina per apostolos et ipsis apostolis per Spiritum
sanctum. [16]&nbsp;Omnia quidem dicta Domini omnibus posita sunt, per aures
Iudaeorum ad nos transierunt sed pleraque in personas directa, non proprietatem
admonitionis nobis constituerunt, sed exemplum.</p>
<p>&nbsp;</p>

<h3>IX</h3>

<p>[1]&nbsp;Cedo nunc sponte de gradu isto. Omnibus dictum sit, <i>quaerite et
invenietis</i>; tamen et hic expedit sensus certa re cum interpretationis
gubernaculo. [2]&nbsp;Nulla uox diuina ita dissoluta est et diffusa ut uerba
tantum defendantur et ratio uerborum non constituatur. [3]&nbsp;Sed inprimis hoc
propono, unum utique et certum aliquid institutum esse a Christo, quod credere
omni modo debeant nationes et idcirco quaerere ut possint, cum inuenerint, credere.
[4]&nbsp;Vnius porro et certi instituti infinita inquisitio non potest esse;
quaerendum est donec inuenias et credendum ubi inueneris, et nihil amplius nisi
custodiendum quod credidisti, dum hoc insuper credis, aliud non esse credendum
ideoque nec requirendum cum id inueneris et credideris quod ab eo institutum
est, qui non aliud tibi mandat inquirendum quam quod instituit. [5]&nbsp;De hoc
quidem, si quis dubitat, constabit penes nos esse id quod a Christo institutum
est. [6]&nbsp;Interim ex fiducia probationis praeuenio admonens quosdam, nihil
esse quaerendum ultra quod crediderunt, id esse, quod quaerere debuerunt, ne <i>quaerite
et inuenietis</i> sine disciplina rationis interpretentur.</p>
<p>&nbsp;</p>

<h3>X</h3>

<p>[1]&nbsp;Ratio autem dicti huius in tribus articulis constitit, in re, in
tempore, in modo. In re ut quid sit quaerendum consideres; in tempore ut
quando; in modo ut quousque. [2]&nbsp;Igitur quaerendum est quod Christus instituit
utique quamdiu non inuenis, utique donec inuenias. Inuenisti autem cum
credidisti. [3]&nbsp;Nam non credidisses si non inuenisses, sicut nec
quaesisses nisi ut inuenires. [4]&nbsp;Ad hoc ergo quaerens ut inuenias et ad
hoc inueniens ut credas omnem prolationem quaerendi et inueniendi credendo
fixisti. [5]&nbsp;Hunc tibi modum statuit fructus ipse quaerendi. Hanc tibi
fossam determinauit ipse, qui te non uult aliud credere quam quod instituit
ideoque nec quaerere. [6]&nbsp;Ceterum si quia et alia tanta ab aliis sunt
instituta, propterea in tantum quaerere debemus, in quantum possumus inuenire,
semper quaeremus et nunquam omnino credemus. [7]&nbsp;Vbi enim erit finis
quaerendi? ubi statio credendi? ubi expunctio inueniendi? Apud Marcionem? Sed
et Valentinus proponit: <i>quaerite et inuenietis</i>. [8]&nbsp;Apud
Valentinum? Sed et Apelles hac me pronuntiatione pulsabit; et Hebion et Simon
et omnes ex ordine non habent aliud quo se mihi insinuantes me sibi adducant. [9]&nbsp;Erit
itaque nusquam, dum ubique conuenio <i>quaerite et inuenietis</i> et uelut si
nusquam et quasi qui numquam apprehenderim illud quod Christus instituit, quod quaeri
oportet, quod credi necesse est.</p>
<p>&nbsp;</p>

<h3>XI</h3>

<p>[1]&nbsp;Impune erratur nisi delinquatur, quamuis et errare delinquere est;
impune, inquam, uagatur qui nihil deserit. [2]&nbsp;At enim si quod debui
credere credidi et aliud denuo puto requirendum, spero utique aliud esse
inueniendum, nullo modo speraturus istud nisi quia aut non credideram qui
uidebar credidisse aut desii credidisse. [3]&nbsp;Ita fidem meam deserens,
negator inuenior. Semel dixerim : nemo quaerit nisi qui aut non habuit aut
perdidit. [4]&nbsp;Perdiderat unam ex decem drachmis anus illa et ideo quaerebat
: ubi tamen inuenit, quaerere desiit. [5]&nbsp;Panem uicinus non habebat et
ideo pulsabat : ubi tamen apertum est ei et accepit, pulsare cessauit. [6]&nbsp;Vidua
a iudice petebat audiri quia non admittebatur : sed ubi audita est, hactenus
institit. [7]&nbsp;Adeo finis est et quaerendi et pulsandi et petendi. <i>Petenti
enim dabitur</i>, inquit, <i>et pulsanti aperietur et quaerenti inuenietur</i>.
[8]&nbsp;Viderit qui quaerit semper quia non inuenit; illic enim quaerit ubi
non inuenietur. [9]&nbsp;Viderit qui semper pulsat quia numquam aperietur : illuc
enim pulsat ubi nemo est. [10]&nbsp;Viderit qui semper petit quia numquam
audietur; ab eo enim petit qui non audit.</p>
<p>&nbsp;</p>

<h3>XII</h3>

<p>[1]&nbsp;Nobis etsi quaerendum esset adhuc et semper, ubi tamen quaeri
oportet? apud haereticos? ubi omnia extranea et aduersaria nostrae ueritatis ad
quos uetamur accedere? [2]&nbsp;Quis seruus cibaria ab extraneo, ne dicam ab
inimico domini sui sperat? Quis miles ab infoederatis, ne dicam ab hostibus
regibus donatiuum et stipendium captat nisi plane desertor et transfuga et
rebellis? [3]&nbsp;Etiam anus illa intra tectum suum dragmam requirebat, etiam
pulsator ille uicini ianuam tundebat, etiam uidua illa non inimicum licet durum
iudicem interpellabat. [4]&nbsp;Nemo inde instrui potest unde destruitur; nemo
ab eo inluminatur a quo contenebratur. [5]&nbsp;Quaeramus ergo in nostro et a
nostris et de nostro : idque dumtaxat quod salua regula fidei potest in
quaestionem deuenire.</p>
<p>&nbsp;</p>

<h3>XIII</h3>

<p>[1]&nbsp;Regula est autem fidei, ut iam hinc quid defendamus profiteamur,
illa scilicet qua creditur. [2]&nbsp;Vnum omnino Deum esse nec alium praeter
mundi conditorem qui uniuersa de nihilo produxerit per uerbum suum primo omnium
emissum. [3]&nbsp;Id uerbum filium eius appellatum in nomine Dei uarie uisum a
patriarchis, in prophetis semper auditum, postremo delatum ex spiritu patris
Dei et uirtute in uirginem Mariam, carnem factum in utero eius et ex ea natum
egisse Iesum Christum. [4]&nbsp;Exinde praedicasse nouam legem et nouam
promissionem regni caelorum, uirtutes fecisse, cruci fixum, tertia die
resurrexisse, in caelos ereptum sedisse ad dexteram patris, [5]&nbsp;misisse
uicariam uim spiritus sancti qui credentes agat, uenturum cum claritate ad
sumendos sanctos in uitae aeternae et promissorum caelestium fructum et ad
profanos adiudicandos igni perpetuo, facta utriusque partis resuscitatione cum
carnis restitutione. [6]&nbsp;Haec regula a Christo, ut probabitur, instituta
nullas habet apud nos quaestiones nisi quas haereses inferunt et quae
haereticos faciunt.</p>
<p>&nbsp;</p>

<h3>XIV</h3>

<p>[1]&nbsp;Ceterum manente forma eius in suo ordine quantumlibet quaeras et
tractes et omnem libidinem curiositatis effundas, si quid tibi uidetur uel
ambiguitate pendere uel obscuritate obumbrari : [2]&nbsp;est utique frater
aliqui doctor gratia scientiae donatus, est aliqui inter exercitatos conuersatus,
aliqui tecum, curiosius tamen quaerens. Nouissime ignorare melius est ne quod
non debeas noris quia quod debeas nosti. [3]&nbsp;<i>Fides</i>, inquit, <i>tua
te saluum fecit</i>, non exercitatio scripturarum. [4]&nbsp;Fides in regula
posita est, habet legem et salutem de obseruatione legis. Exercitatio autem in
curiositate consistit, habens gloriam solam de peritiae studio. [5]&nbsp;Cedat
curiositas fidei, cedat gloria saluti. Certe aut non obstrepant aut quiescant. Aduersus
regulam nihil scire omnia scire est. [6]&nbsp;Vt non inimici essent ueritatis
haeretici, ut de refugiendis eis non praemoneremur, quale est conferre cum
hominibus qui et ipsi adhuc se quaerere profiteantur? [7]&nbsp;Si enim uere
adhuc quaerunt, nihil adhuc certi repererunt, et ideo quaecumque uidentur
interim tenere, dubitationem suam ostendunt, quamdiu quaerunt. [8]&nbsp;Itaque
tu, qui perinde quaeris, spectans ad eos qui et ipsi quaerunt, dubius ad
dubios, incertus ad incertos, caecus a caecis in foueam deducaris necesse est. [9]&nbsp;Sed
cum decipiendi gratia praetendunt se adhuc quaerere ut nobis per sollicitudinis
iniectionem tractatus suos insinuent, denique ubi adierint ad nos statim quae
dicebant quaerenda esse defendunt, iam illos sic debemus refutare ut sciant nos
non Christo, sed sibi negatores esse. [10]&nbsp;Cum enim quaerunt adhuc, nondum
tenent; cum autem nondum tenent, nondum crediderunt; cum autem nondum
credideruntm non sunt christiani. [11]&nbsp;At cum tenent quidem et credunt,
quaerendum tamen dicunt ut defendant. [12]&nbsp;Antequam defendant, negant quod
credunt, confitentes se nondum credidisse dum quaerunt. [13]&nbsp;Qui ergo nec
sibi sunt christiani, quanto magis nobis? Qui per fallaciam ueniunt, qualem
fidem disputant? Cui ueritati patrocinantur qui eam a mendacio inducunt? [14]&nbsp;'Sed
ipsi de scripturis agunt, et de scripturis suadent'? Aliunde scilicet loqui
possent de rebus fidei nisi ex literis fidei?</p>
<p>&nbsp;</p>

<h3>XV</h3>

<p>[1]&nbsp;Venimus igitur ad propositum. Huc enim dirigebamus et hoc
praestruebamus allocutionis praefatione, ut iam hinc de eo congrediamur, de quo
aduersarii prouocant. [2]&nbsp;Scripturas obtendunt et hac sua audacia statim quosdam
mouent. In ipso uero congressu firmos quidem fatigant, infirmos capiunt, medios
cum scrupulo dimittunt. [3]&nbsp;Hunc igitur potissimum gradum obstruimus non
admittendos eos ad ullam de scripturis disputationem. [4]&nbsp;Si hae sunt
illae uires eorum, uti eas habere possint, dispici debet cui competat possessio
scripturarum, ne is admittatur ad eas cui nullo modo competit.</p>
<p>&nbsp;</p>

<h3>XVI</h3>

<p>[1]&nbsp;Hoc de consilio diffidentiae aut de studio aliter ineundae
constitutionis induxerim, nisi ratio constiterit, inprimis illa, quod fides
nostra obsequium apostolo debeat prohibenti quaestiones inire, nouis uocibus
aures accommodare, haereticum post unam correptionem conuenire, non post
disputationem. [2]&nbsp;Adeo interdixit disputationem correptionem designans
causam haeretici conueniendi. Et hoc unam, scilicet quia non est christianus,
ne more christiani semel et iterum, et sub duobus aut tribus testibus castigandus
uideretur, cum ob hoc sit castigandus propter quod non sit cum illo
disputandum. Dehinc quoniam nihil proficiat congressio scripturarum, nisi plane
ut aut stomachi quis ineat euersionem, aut cerebri.</p>
<p>&nbsp;</p>

<h3>XVII</h3>

<p>[1]&nbsp;Ista haeresis non recipit quasdam scripturas; et si quas recipit,
non recipit integrassed&nbsp; adiectionibus et detractionibus ad dispositionem
instituti sui interuertit, et si aliquatenus integras praestat, niholominus
diuersas expositiones commentata conuertit. [2]&nbsp;Tantum ueritati obstrepit
adulter sensus quantum et corruptor stylus; uanae praesumptiones necessario
nolunt agnoscere ea per quae reuincuntur; [3]&nbsp;his nituntur quae ex falso composuerunt
et quae de ambiguitate ceperunt. [4]&nbsp;Quid promouebis, exercitatissime
scripturarum, cum si quid defenderis, negetur ex diuerso, si quid negaueris
defendatur? [5]&nbsp;Et tu quidem nihil perdes nisi uocem in contentione, nihil
consequeris nisi bilem de blasphematione.</p>
<p>&nbsp;</p>

<h3>XVIII</h3>

<p>[1]&nbsp;Ille uero, si quis est cuius causa in congressum descendis
scripturarum ut eum dubitantem confirmes, ad ueritatem an magis ad haereses
deuerget? [2]&nbsp;Hoc ipso motus quod te uideat nihil promouisse, aequo gradu
negandi et defendendi diuersa parte, statu certe pari, altercatione incertior
discedet, nesciens quam haeresin iudicet. [3]&nbsp;Haec utique et ipsi habent
in nos retorquere. Necesse est enim et illos dicere a nobis potius adulteria
scripturarum et expositionum mendacia inferri, qui proinde sibi defendant
ueritatem.</p>
<p>&nbsp;</p>

<h3>XIX</h3>

<p>[1]&nbsp;Ergo non ad scripturas prouocandum est nec in his constituendum
certamen in quibus aut nulla aut incerta uictoria est aut parum certa. [2]&nbsp;Nam
etsi non ita euaderet conlatio scripturarum ut utramque partem parem sisteret,
ordo rerum desiderabat illud prius proponi quod nunc solum disputandum est:
quibus competat fides ipsa, cuius sunt scripturae, a quo et per quos et quando
et quibus sit tradita disciplina, qua fiunt christiani. [3]&nbsp;Vbi enim
apparuerit esse ueritatem et disciplinae et fidei christianae, illic erit
ueritas scripturarum et expositionum et omnium traditionum christianarum.</p>
<p>&nbsp;</p>

<h3>XX</h3>

<p>[1]&nbsp;Christus Iesus, Dominus noster, permittat dicere interim, quisquis
est, cuiuscumque Dei filius, cuiuscumque materiae homo et Deus, cuiuscumque
fidei praeceptor, cuiuscumque mercedis repromissor, [2]&nbsp;quid esset, quid fuisset,
quam patris uoluntatem administraret, quid homini agendum determinaret, quamdiu
in terris agebat, ipse pronuntiabat siue populo palam, siue discentibus seorsum,
ex quibus duodecim praecipuos lateri suo allegerat destinatos nationibus
magistros. [3]&nbsp;Itaque uno eorum decusso reliquos undecim digrediens ad
patrem post resurrectionem iussit ire et docere nationes tinguendas in Patrem
et in Filium et in Spiritum sanctum. [4]&nbsp;Statim igitur apostoli - quos
haec appellatio missos interpretatur -&nbsp; adsumpto per sortem duodecimo
Matthia in locum Iudae ex auctoritate prophetiae quae est in psalmo Dauid,
consecuti promissam uim Spiritus sancti ad uirtutes et eloquium, primo per
Iudaeam contestata fide in Iesum Christum et ecclesiis institutis, dehinc in
orbem profecti eamdem doctrinam eiusdem fidei nationibus promulgauerunt. [5]&nbsp;Et
perinde ecclesias apud unamquamque ciuitatem condiderunt, a quibus traducem
fidei et semina doctrinae ceterae exinde ecclesiae mutuatae sunt et cottidie mutuantur
ut ecclesiae fiant. [6]&nbsp;Ac per hoc et ipsae apostolicae deputantur ut
soboles apostolicarum ecclesiarum. [7]&nbsp;Omne genus ad originem suam
censeatur necesse est. Itaque tot ac tantae ecclesiae una est illa ab apostolis
prima, ex qua omnes. [8]&nbsp;Sic omnes primae et omnes apostolicae, dum una
omnes. Probant unitatem communicatio pacis et appellatio fraternitatis et
contesseratio hospitalitatis. [9]&nbsp;Quae iura non alia ratio regit quam
eiusdem sacramenti una traditio.</p>
<p>&nbsp;</p>

<h3>XXI</h3>

<p>[1]&nbsp;Hinc igitur dirigimus praescriptionem: si Dominus Christus Iesus
apostolos misit ad praedicandum, alios non esse recipiendos praedicatores quam
Christus instituit, [2]&nbsp;quia nec alius patrem nouit nisi filius et cui filius
reuelauit, nec aliis uidetur reuelasse filius quam apostolis quos misit ad
praedicandum utique quod illis reuelauit. [3]&nbsp;Quid autem praedicauerint,
id est quid illis Christus reuelauerit, et hic praescribam non aliter probari debere
nisi per easdem ecclesias quas ipsi apostoli condiderunt, ipsi eis praedicando
tam uiua, quod aiunt, uoce quam per epistolas postea. [4]&nbsp;Si haec ita
sunt, constat proinde omnem doctrinam, quae cum illis ecclesiis apostolicis matricibus
et originalibus fidei conspiret, ueritati deputandam, id sine dubio tenentem,
quod ecclesiae ab apostolis, apostoli a Christo, Christus a Deo accepit; [5]&nbsp;omnem
uero doctrinam de mendacio praeiudicandam quae sapiat contra ueritatem
ecclesiarum et apostolorum Christi et Dei. [6]&nbsp;Superest ergo uti
demonstremus, an haec nostra doctrina cuius regulam supra edidimus de
apostolorum traditione censeatur et hoc ipso an ceterae de mendacio ueniant. [7]&nbsp;Communicamus
cum ecclesiis apostolicis quod nulla doctrina diuersa: hoc est testimonium ueritatis.</p>
<p>&nbsp;</p>

<h3>XXII</h3>

<p>[1]&nbsp;Sed quoniam tam expedita probatio est ut si statim proferatur,
nihil iam sit retractandum, ac si prolata non sit a nobis, locum interim demus
diuersae parti, si quid putant ad infirmandam hanc praescriptionem mouere se
posse. [2]&nbsp;Solent dicere non omnia apostolos scisse, eadem agitati
dementia qua susum rursus conuertunt, omnia quidem apostolos scisse sed non
omnia omnibus tradidisse, in utroque Christum reprehensioni inicientes qui aut
minus instructos aut parum simplices apostolos miserit. [3]&nbsp;Quis igitur
integrae mentis credere potest aliquid eos ignorasse quos magistros Dominus
dedit, indiuiduos habens in comitatu in discipulatu in conuictu, quibus obscura
quaeque seorsum disserebat, illis dicens datum esse cognoscere arcana quae
populo intelligere non liceret? [4]&nbsp;Latuit aliquid Petrum, aedificandae ecclesiae
petram dictum, claues regni caelorum consecutum et soluendi et alligandi in
caelis et in terris potestatem? [5]&nbsp;Latuit et Ioannem aliquid,
dilectissimum Domino, pectori eius incubantem cui soli Dominus Iudam traditorem
praemonstrauit, quem loco suo filium Mariae demandauit? [6]&nbsp;Quid eos
ignorasse uoluit quibus etiam gloriam suam exhibuit, et Moysen et Heliam et
insuper de caelo patris uocem? non quasi ceteros reprobans sed quoniam <i>in
tribus testibus stabit omne uerbum</i>. [7]&nbsp;Ignorauerunt itaque et illi
quibus post resurrectionem quoque in itinere omnes scripturas disserere
dignatus est. [8]&nbsp;Dixerat plane aliquando: <i>Multa habeo adhuc loqui
uobis, sed non potestis modo ea sustinere</i>, [9]&nbsp;tamen adiiciens: <i>Cum
uenerit ille spiritus ueritatis, ipse uos deducet in omnem ueritatem</i>, ostendit
illos nihil ignorasse quos <i>omnem ueritatem</i> consecuturos per spiritum
ueritatis repromiserat. [10]&nbsp;Et utique impleuit repromissum, probantibus
actis apostolorum descensum spiritus sancti. [11]&nbsp;Quam scripturam qui non
recipiunt nec spiritus sancti esse possunt, qui necdum spiritum sanctum possunt
agnoscere discentibus missum. Sed nec ecclesiam se defendere qui, quando et quibus
incunabulis institutum est hoc corpus, probare non habent. [12]&nbsp;Tanti est
enim illis non habere probationes eorum quae defendunt, ne pariter admittantur
traductiones eorum quae mentiuntur.</p>
<p>&nbsp;</p>

<h3>XXIII</h3>

<p>[1]&nbsp;Proponunt ergo ad suggillandam ignorantiam aliquam apostolorum quod
Petrus et qui cum eo reprehensi sunt a Paulo. [2]&nbsp;'Adeo', inquiunt,
'aliquid eis defuit', ut ex hoc etiam illud struant potuisse postea pleniorem scientiam
superuenire, qualis obuenerit Paulo reprehendendi antecessores. [3]&nbsp;Possum
et hic acta apostolorum repudiantibus dicere: 'Prius est ut ostendatis quis
iste Paulus et quid ante apostolum et quomodo apostolus', quatenus et alias ad
quaestiones plurimum eo utuntur. [4]&nbsp;Neque enim, si ipse se apostolum de
persecutore profitetur, sufficit unicuique examinate credenti, quando nec
Dominus ipse de se testimonium dixerit. [5]&nbsp;Sed credant sine scripturis ut
credant aduersus scripturas. Tamen doceant ex eo quod allegant Petrum a Paulo
reprehensum aliam euangelii formam a Paulo superductam citra eam quam praemiserat
Petrus et ceteri. [6]&nbsp;Atquin demutatus in praedicatorem de persecutore
deducitur ad fratres a fratribus ut unus ex fratribus, ad illos ab illis, qui
ab apostolis fidem induerant. [7]&nbsp;Dehinc, sicut ipse enarrat, ascendit Hierosolymam
cognoscendi Petri causa, ex officio et iure scilicet eiusdem fidei et
praedicationis. [8]&nbsp;Nam et illi non essent mirati de persecutore factum
praedicatorem si aliquid contrarium praedicaret nec Dominum praeterea
magnificassent quia aduersarius eius Paulus obuenerat. [9]&nbsp;Itaque et
dexteram ei dederunt, signum concordiae et conuenientiae, et inter se
distributionem officii ordinauerunt, non separationem euangelii nec ut aliud
alter sed ut aliis alter praedicarent, Petrus in circumcisionem, Paulus in
nationes. [10]&nbsp;Ceterum si reprehensus est Petrus quod, cum conuixisset
ethnicis, postea se a conuictu eorum separabat personarum respectu, utique
conuersationis fuit uitium, non praedicationis. [11]&nbsp;Non enim ex hoc alius
Deus quam creator et alius Christus quam ex Maria, et alia spes quam
resurrectio annuntiabatur.</p>
<p>&nbsp;</p>

<h3>XXIV</h3>

<p>[1]&nbsp;Non mihi tam bene est, immo non mihi tam male est ut apostolos
committam. [2]&nbsp;Sed quoniam peruersissimi isti illam reprehensionem ad hoc
obtendunt ut suspectam faciant doctrinam superiorem, respondebo quasi pro
Petro: ipsum Paulum dixisse factum se esse omnibus omnia, Iudaeis Iudaeum, non
Iudaeis non Iudaeum ut omnes lucrificaret. [3]&nbsp;Adeo pro temporibus et
personis et causis quaedam reprehendebant, in quae et ipsi aeque pro temporibus
et personis et causis committebant, quemadmodum si et Petrus reprehenderet Paulum
quod prohibens circumcisionem circumciderit ipse Timotheum. [4]&nbsp;Viderint
qui de Apostolis iudicant. Bene quod Petrus Paulo et in martyrio adaequatur. [5]&nbsp;Sed
et si in tertium usque caelum ereptus Paulus et in paradisum delatus audiit quaedam
illic, non possunt uideri fuisse quae illum in aliam doctrinam instructiorem
praestarent, cum ita fuerit condicio eorum ut nulli hominum proderentur. [6]&nbsp;Quod
si ad alicuius conscientiam manauit nescio quid illud et hoc se aliqua haeresis
sequi affirmat aut Paulus secreti proditi reus est, aut et alius postea in
paradisum ereptus debet ostendi cui permissum sit eloqui quae Paulo mutire non
licuit.</p>
<p>&nbsp;</p>

<h3>XXV</h3>

<p>[1]&nbsp;Sed, ut diximus, eadem dementia est cum confitentur quidem nihil
apostolos ignorasse nec diuersa inter se praedicasse, non tamen omnia uolunt
illos omnibus reuelasse. [2]&nbsp;Quaedam enim palam et uniuersis, quaedam secreto
et paucis demandasse quia et hoc uerbo usus est Paulus ad Timotheum: <i>O
Timothee, depositum custodi</i>, et rursum: <i>Bonum depositum serua</i>. [3]&nbsp;Quod
hoc depositum est? tacitum ut alteri doctrinae deputetur? [4]&nbsp;An illius
denuntiationis, de qua ait: <i>Hanc denuntiationem commendo apud te, filiole
Timothee</i>? [5]&nbsp;Item illius praecepti de quo ait: <i>Denuntio tibi ante
Deum, qui uiuificat omnia et Iesum Christum, qui testatus est sub Pontio Pilato
bonam confessionem, custodias praeceptum</i>? [6]&nbsp;Quod autem praeceptum et
quae denuntiatio? Ex supra et infra scriptis intelligere erat, non nescio quid
subostendi hoc dicto de remotiore doctrina sed potius inculcari de non admittenda
alia praeter eam quam audierat ab ipso, et puto <i>coram multis</i>, inquit, <i>testibus</i>.
[7]&nbsp;Quos multos testes si nolunt ecclesiam intelligi, nihil interest,
quando nihil tacitum fuerit quod sub multis testibus proferebatur. [8]&nbsp;Sed
nec quia uoluit illum <i>haec fidelibus hominibus</i> demandare, <i>qui idonei
sint et alios docere</i>, id quoque ad argumentum occulti alicuius euangelii
interpretandum est. [9]&nbsp;Nam cum dicit <i>haec</i>, de eis dicit de quibus
in praesenti scribebat; de occultis autem, ut de absentibus apud conscientiam, non
<i>haec</i> sed illa dixisset.</p>
<p>&nbsp;</p>

<h3>XXVI</h3>

<p>[1]&nbsp;Porro consequens erat, ut cui demandabat euangelii
administrationem, non passim nec inconsiderate administrandam adiceret secundum
dominicam uocem 'ne margaritam porcis et sanctum canibus iactaret'. [2]&nbsp;Dominus
palam edixit, sine ulla significatione alicuius taciti sacramenti; ipse
praeceperat si quid in tenebris et in abscondito audissent, in luce et in
tectis praedicarent. [3]&nbsp;Ipse per similitudinem praefigurauerat ne unam
mnam, id est unum uerbum eius, sine fructu in abdito reseruarent. [4]&nbsp;Ipse
docebat lucernam non sub modium abstrudi solere sed in candelabrum constitui ut
luceat <i>omnibus qui in domo sunt</i>. [5]&nbsp;Haec apostoli aut neglexerunt
aut minime intellexerunt si non adimpleuerunt abscondentes aliquid de lumine,
id est, de Dei uerbo et Christi sacramento. [6]&nbsp;Neminem, quod scio
uerebantur, non Iudaeorum uim, non ethnicorum. Quo magis utique in ecclesia
libere praedicabant qui in synagogis et in locis publicis non tacebant. [7]&nbsp;Immo
neque Iudaeos conuertere neque ethnicos inducere potuissent nisi, quod credi ab
eis uolebant, ordine exponerent. [8]&nbsp;Multo magis iam credentibus ecclesiis
nihil subtraxissent quod aliis paucis seorsum demandarent. [9]&nbsp;Quamquam,
etsi quaedam inter domesticos, ut ita dixerim, disserebant, non tamen ea fuisse
credendum est, quae aliam regulam fidei superducerent, diuersam et contrariam
illi quam catholicae in medium proferebant, [10]&nbsp;ut alium Deum in ecclesia
dicerent, alium in hospitio, aliam Christi substantiam designarent in aperto,
aliam in secreto, aliam spem resurrectionis apud omnes annuntiarent, aliam apud
paucos, [11]&nbsp;cum ipsi obsecrarent in epistulis suis, ut idipsum et unum
loquerentur omnes et non essent scismata et dissensiones in ecclesia, quia siue
Paulus siue alii, eadem praedicarent. [12]&nbsp;Alioquin meminerant, <i>Sit
sermo uester, est est, non non</i>. Nam <i>quod amplius</i> <i>hoc, a malo est</i>,
ne euangelium in diuersitate tractarent.</p>
<p>&nbsp;</p>

<h3>XXVII</h3>

<p>[1]&nbsp;Si ergo incredibile est uel ignorasse apostolos plenitudinem
praedicationis uel non omnem ordinem regulae omnibus edidisse, uideamus ne
forte apostoli quidem simpliciter et plene, ecclesiae autem suo uitio aliter acceperint
quam apostoli proferebant. [2]&nbsp;Omnia ista scrupulositatis incitamenta
inuenias praetendi ab haereticis. [3]&nbsp;Tenent correptas ab apostolo
ecclesias: <i>O insensati Galatae, quis uos fascinauit?</i> et: <i>Tam bene
currebatis, quis uos impediit?</i> ipsumque principium: <i>Miror, quod sic tam cito
transferemini ab eo qui uos uocauit in gratia, ad aliud euangelium;</i> [4]&nbsp;item
ad Corinthios scriptum quod essent adhuc carnales qui lacte educarentur, nondum
idonei ad pabulum, qui putarent <i>se scire aliquid quando nondum scirent
quemadmodum scire oporteret</i>. [5]&nbsp;Cum correptas ecclesias opponunt,
credant et emendatas. [6]&nbsp;Sed et illas recognoscant de quarum fide et
scientia et conuersatione apostolus gaudet et Deo gratias agit; quae tamen
hodie cum illis correptis unius institutionis iura miscent.</p>
<p>&nbsp;</p>

<h3>XXVIII</h3>

<p>[1]&nbsp;Age nunc, omnes errauerint, deceptus sit et apostolus de testimonio
reddendo quibusdam ; nullam respexerit Spiritus sanctus uti eam in ueritatem
deduceret, ad hoc missus a Christo, ad hoc postulatus de patre ut esset doctor
ueritatis.&nbsp; Neglexerit officium Dei uillicus, Christi uicarius, sinens
ecclesias aliter interim intelligere, aliter credere quod ipse per apostolos
praedicabat; ecquid uerisimile est ut tot ac tantae in unam fidem errauerint? [2]&nbsp;Nullus
inter multos euentus unus est exitus: uariasse debuerat error doctrinae
ecclesiarum. [3]&nbsp;Ceterum quod apud multos unum inuenitur, non est erratum
sed traditum. [4]&nbsp;Audeat ergo aliquis dicere illos errasse qui
tradiderunt!</p>
<p>&nbsp;</p>

<h3>XXIX</h3>

<p>[1]&nbsp;Quoquo modo sit erratum, tamdiu utique regnauit error, quamdiu
haereses non erant. [2]&nbsp;Aliquos Marcionitas et Valentinianos liberanda
ueritas expectabat. [3]&nbsp;Interea perperam euangelizabatur, perperam
credebatur, tot milia milium perperam tincta, tot opera fidei perperam ministrata,
tot uirtutes, tot charismata perperam operata, tot sacerdotia, tot ministeria
perperam functa, tot denique martyria perperam coronata. [4]&nbsp;Aut si non perperam
nec in uacuum, quale est ut ante res Dei currerent quam cuius Dei notum esset?
ante christiani quam Christus inuentus? Ante haereses quam uera doctrina? [5]&nbsp;Sed
enim in omnibus ueritas imaginem antecedit, post rem similitudo succedit. [6]&nbsp;Ceterum
satis ineptum ut prior in doctrina haeresis habeatur, uel quoniam ipsa est quae
futuras haereses et cauendas praenuntiabat. [7]&nbsp;Ad eius doctrinae
ecclesiam scriptum est, immo ipsa doctrina ad ecclesiam suam scribit: <i>Et si
angelus de caelo aliter euangelizauerit citra quam nos, anathema sit</i>.</p>
<p>&nbsp;</p>

<h3>XXX</h3>

<p>[1]&nbsp;Vbi tunc Marcion, ponticus nauclerus, Stoicae studiosus? ubi
Valentinus Platonicae sectator? [2]&nbsp;Nam constat illos neque adeo olim
fuisse, Antonini fere principatu, et in catholicae primo doctrinam credidisse
apud ecclesiam Romanensem sub episcopatu Eleutherii benedicti, donec ob
inquietam semper eorum curiositatem, qua fratres quoque uitabant, semel et
iterum eiecti, Marcion quidem cum ducentis sestertiis quae ecclesiae intulerat,
nouissime in perpetuum discidium relegati, uenena doctrinarum suarum disseminauerunt.
[3]&nbsp;Postmodum Marcion paenitentiam confessus cum condicioni datae sibi
occurrit, ita pacem recepturus si ceteros quoque, quos perditioni erudisset, ecclesiae
restitueret, morte praeuentus est. [4]&nbsp;Oportebat enim haereses esse. Nec
tamen ideo bonum haereses quia esse eas oportebat.&nbsp; Quasi non et malum
oportuerit esse. Nam et Dominum tradi oportebat sed uae traditori! ne quis
etiam hinc haereses defendat. [5]&nbsp;Si et Apellis stemma retractandum est,
tam non uetus et ipse quam Marcion institutor et praeformator eius, sed lapsus
in feminam desertor continentiae Marcionensis, ab oculis sanctissimi magistri
Alexandriam secessit. [6]&nbsp;Inde post annos regressus non melior nisi tantum
qua iam non Marcionites, in alteram feminam impegit, illam uirginem Philumenen,
quam supra edidimus, postea uero inmane prostibulum et ipsam, cuius energemate
circumuentus, quas ab ea didicit &#934;&#945;&#957;&#949;&#961;&#969;&#963;&#949;&#953;&#962;
scripsit. [7]&nbsp;Adhuc in saeculo supersunt qui meminerint eorum, etiam
proprii discentes et successores ipsorum ne se posteriores negare possint. [8]&nbsp;Quamquam
et de operibus suis, ut dixit Dominus, reuincuntur. [9]&nbsp;Si enim Marcion
nouum testamentum a uetere separauit, posterior est eo quod separauit quia
separare non posset nisi quod unitum fuit. [10]&nbsp;Vnitum ergo antequam separaretur
postea separatum posteriorem ostendit separatorem. [11]&nbsp;Item Valentinus
aliter exponens et sine dubio emendans hoc nomine quicquid emendat, ut mendosum
retro, anterius fuisse demonstrat. [12]&nbsp;Hos ut insigniores et
frequentiores adulteros ueritatis nominamus. [13]&nbsp;Ceterum et Nigidius
nescio qui et Hermogenes et multi alii adhuc ambulant peruertentes uias Domini.
Cupio, ostendant mihi ex qua auctoritate prodierint. [14]&nbsp;Si alium deum
praedicant, quomodo eius Dei rebus et litteris nominibus utuntur aduersus quem
praedicant? Si eumdem, quomodo aliter? [15]&nbsp;Probent se nouos apostolos esse,
dicant Christum iterum descendisse, iterum ipsum docuisse, iterum crucifixum,
iterum mortuum, iterum resuscitatum. [16]&nbsp;Sic enim apostolos solet facere,
dare praeterea illis uirtutem eadem signa edendi quae et ipse. [17]&nbsp;Volo
igitur et uirtutes eorum proferri, nisi quod agnosco maximam uirtutem eorum qua
apostolos in peruersum aemulantur. Illi enim de mortuis uiuos faciebant, isti
de uiuis mortuos faciunt.</p>
<p>&nbsp;</p>

<h3>XXXI</h3>

<p>[1]&nbsp;Sed ab excessu reuertar ad principalitatem ueritatis et
posteritatem mendacitatis disputandam, ex illius quoque parabolae patrocinio
quae bonum semen frumenti a Domino seminatum in primore constituit, auenarum autem
sterilis faeni adulterium ab inimico diabolo postea superducit. [2]&nbsp;Proprie
enim doctrinarum distinctionem figurat quia et alibi uerbum Dei seminis
similitudo est. [3]&nbsp;Ita ex ipso ordine manifestatur id esse dominicum et
uerum quod sit prius traditum, id autem extraneum et falsum quod sit posterius
immissum. [4]&nbsp;Ea sententia manebit aduersus posteriores quasque haereses, quibus
nulla constantia de conscientia competit ad defendendam sibi ueritatem.</p>
<p>&nbsp;</p>

<h3>XXXII</h3>

<p>[1]&nbsp;Ceterum si quae audent interserere se aetati apostolicae ut ideo
uideantur ab apostolis traditae quia sub apostolis fuerunt, possumus dicere:
edant ergo origines ecclesiarum suarum, euoluant ordinem episcoporum suorum,
ita per successionem ab initio decurrentem ut primus ille episcopus aliquem ex
apostolis uel apostolicis uiris, qui tamen cum apostolis perseuerauerit,
habuerit auctorem et antecessorem. [2]&nbsp;Hoc enim modo ecclesiae apostolicae
census suos deferunt, sicut Smyrnaeorum ecclesia Polycarpum ab Iohanne
conlocatum refert, sicut Romanorum Clementem a Petro ordinatum est. [3]&nbsp;Perinde
utique et ceterae exhibent quos ab apostolis in episcopatum constitutos
apostolici seminis traduces habeant. [4]&nbsp;Confingant tale aliquid
haeretici. Quid enim illis post blasphemiam inlicitum est? [5]&nbsp;Sed etsi
confinxerint, nihil promouebunt. Ipsa enim doctrina eorum cum apostolica
comparata ex diuersitate et contrarietate sua pronuntiabit neque apostoli
alicuius auctoris esse neque apostolici quia, sicut apostoli non diuersa inter
se docuissent, ita et apostolici non contraria apostolis edidissent nisi
&lt;si&gt; illi, qui ab apostolis didicerunt, aliter praedicauerunt. [6]&nbsp;Ad
hanc itaque formam prouocabuntur ab illis ecclesiis quae, licet nullum ex
apostolis uel apostolicis auctorem suum proferant, ut multo posteriores, quae
denique cottidie instituuntur, tamen in eadem fide conspirantes non minus apostolicae
deputantur pro consanguinitate doctrinae. [7]&nbsp;Ita omnes haereses ad
utramque formam a nostris ecclesiis prouocatae probent se quaqua putant
apostolicas. [8]&nbsp;Sed adeo nec sunt nec probare possunt quod non sunt, nec
recipiuntur in pacem et communicationem ab ecclesiis quoquo modo apostolicis,
scilicet ob diuersitatem sacramenti nullo modo apostolicae.</p>
<p>&nbsp;</p>

<h3>XXXIII</h3>

<p>[1]&nbsp;Adhibeo super haec ipsarum doctrinarum recognitionem quae tunc sub
apostolis fuerunt ab isdem apostolis et demonstratae et deieratae. [2]&nbsp;Nam
et sic facilius traducentur dum aut iam tunc fuisse deprehendentur aut ex illis
quae iam tunc fuerunt, semina sumpsisse. [3]&nbsp;Paulus, in prima ad
Corinthios notat negatores et dubitatores resurrectionis : haec opinio propria
Sadducaeorum. [4]&nbsp;Partem eius usurpat Marcion et Apelles et Valentinus et
si qui alii resurrectionem carnis infringunt. [5]&nbsp;Et ad Galatas scribens
inuehitur in obseruatores et defensores circumcisionis et legis, Hebionis haeresis
sic est. [6]&nbsp;Timotheum instruens nuptiarum quoque interdictores suggillat.
Ita instituunt Marcion et Apelles eius secutor. [7]&nbsp;Aeque tangit eos qui
dicerent factam iam resurrectionem : id de se Valentiniani asseuerant. [8]&nbsp;Sed
et cum genealogias indeterminatas nominat, Valentinus agnoscitur, apud quem
Aeon ille nescio qui noui et non unius nominis generat e sua Charite Sensum et
Veritatem; et hi aeque procreant ex se Sermonem et Vitam, dehinc et isti generant
Hominem et Ecclesiam de qua prima ogdoade Aeonum exinde decem alii et duodecim
reliqui Aeones miris nominibus oriuntur in meram fabulam triginta Aeonum. [9]&nbsp;Idem
apostolus, cum improbat elementis seruientes, aliquid Hermogenis ostendit qui,
materiam non natam introducens Deo non nato eam comparat et ita matrem
elementorum deam faciens potest ei seruire quam Deo comparat. [10]&nbsp;Ioannes
uero in Apocalypsi idolothyta edentes et stupra committentes iubetur castigare:
sunt et nunc alii Nicolaitae, Caiana haeresis dicitur. [11]&nbsp;At in epistula
eos maxime antichristos uocat qui Christum negarent in carne uenisse et qui non
putarent Iesum esse filium Dei: illud Marcion, hoc Hebion uindicauit. [12]&nbsp;Simonianae
autem magiae disciplina angelis seruiens utique et ipsa inter idololatrias
deputabatur, et a Petro apostolo in ipso Simone damnabatur.</p>
<p>&nbsp;</p>

<h3>XXXIV</h3>

<p>[1]&nbsp;Haec sunt, ut arbitror, genera doctrinarum adulterinarum quae sub
apostolis fuisse ab ipsis apostolis discimus. [2]&nbsp;Et tamen nullam
inuenimus institutionem inter tot diuersitates peruersitatum quae de Deo
creatore uniuersorum controuersiam mouerit. [3]&nbsp;Nemo alterum deum ausus
est suspicari, facilius de filio quam de patre haesitabatur, donec Marcion
praeter Creatorem alium Deum solius bonitatis induceret. [4]&nbsp;Apelles
creatorem angelum nescio quem gloriosum superioris Dei faceret deum legis et
Israelis, illum igneum affirmans, Valentinus Aeonas suos spargeret et unius
Aeonis uitium in originem deduceret Dei creatoris. [5]&nbsp;His solis et his
primis reuelata est ueritas diuinitatis, maiorem scilicet dignationem et pleniorem
gratiam a diabolo consecutis qui Deum sic quoque uoluerit aemulari, ut de
doctrinis uenenorum, quod Dominus negauit, ipse faceret discipulos super
magistrum. [6]&nbsp;Eligant igitur sibi tempora uniuersae haereses quae quando
fuerint - dum non intersit quae quando dum de ueritate non sint - et utique
quae sub apostolis non fuerunt, fuisse non possunt. [7]&nbsp;Si enim fuissent, nominarentur
et ipsae ut et ipsae coercendae; quae uero sub apostolis fuerunt, in sua nominatione
damnantur. [8]&nbsp;Siue ergo eaedem nunc sunt aliquanto expolitiores quae sub
apostolis rudes, habent suam exinde damnationem, siue aliae quidem fuerunt,
aliae autem postea obortae, quidam ex illis opinionis usurpauerunt, habendo cum
eis consortium praedicationis habeant necesse est etiam consortium damnationis,
praecedente illo fine supradicto posteritatis, quo etsi nihil de damnaticiis
participarent, de aetate sola praeiudicarentur, tanto magis adulterae quanto
nec ab apostolis nominatae. [9]&nbsp;Vnde firmius constat has esse quae adhuc
tunc nuntiabantur futurae.</p>
<p>&nbsp;</p>

<h3>XXXV</h3>

<p>[1]&nbsp;His definitionibus prouocatae a nobis et reuictae haereses omnes,
siue quae posterae, siue quae coaetaneae apostolorum, dummodo diuersae, siue
generaliter siue specialiter notatae ab eis, dummodo praedamnatae, audeant
respondere et ipsae aliquas eiusmodi praescriptiones aduersus nostram
disciplinam. [2]&nbsp;Si enim negant ueritatem eius, debent probare illam
quoque haeresin esse, eadem forma reuictam qua ipsae reuincuntur, et ostendere
simul ubinam quaerenda sit ueritas quam apud illas non esse iam constat. [3]&nbsp;Posterior
nostra res non est, immo omnibus prior est. Hoc erit testimonium ueritatis ubique
occupantis principatum. [4]&nbsp;Apostolis non damnatur, immo defenditur: hoc
erit indicium proprietatis; [5]&nbsp;quam enim non damnant qui extraneam
quamque damnarunt, suam ostendunt, ideoque et defendunt.</p>
<p>&nbsp;</p>

<h3>XXXVI</h3>

<p>[1]&nbsp;Age iam, qui uoles curiositatem melius exercere in negotio salutis
tuae, percurre ecclesias apostolicas apud quas ipsae adhuc cathedrae
apostolorum suis locis praesident, apud quas ipsae authenticae litterae eorum recitantur
sonantes uocem et repraesentantes faciem uniuscuiusque . [2]&nbsp;Proxima est
tibi Achaia, habes Corinthum. Si non longe es a Macedonia, habes Philippos; si potes
in Asiam tendere, habes Ephesum; si autem Italiae adiaces , habes Romam unde
nobis quoque auctoritas praesto est. [3]&nbsp;Ista quam felix ecclesia cui
totam doctrinam apostoli cum sanguine suo profuderunt, ubi Petrus passioni
dominicae adaequatur, ubi Paulus Ioannis exitu coronatur, ubi apostolus Ioannes
posteaquam in oleum igneum demersus nihil passus est, in insulam relegatur; [4]&nbsp;uideamus
quid didicerit, quid docuerit: cum Africanis quoque ecclesiis contesseratis, [5]&nbsp;unum
Deum Dominum nouit, creatorem uniuersitatis, et Christum Iesum ex uirgine Maria
filium Dei creatoris, et carnis resurrectionem, legem et prophetas cum
euangelicis et apostolicis litteris miscet, et inde potat fidem; eam aqua
signat, sancto spiritu uestit, eucharistia pascit, martyrium exhortatur et ita aduersus
hanc institutionem neminem recipit. [6]&nbsp;Haec est institutio, non dico iam
quae futuras haereses praenuntiabat sed de qua haereses prodierunt. Sed non
sunt ex illa , ex quo factae sunt aduersus illam. [7]&nbsp;Etiam de oliuae nucleo
mitis et optimae et necessariae asper oleaster oritur; etiam de papauere ficus
gratissimae et suauissimae uentosa et uana caprificus exsurgit. [8]&nbsp;Ita et
haereses de nostro frutice, non nostro genere, ueritatis grano sed mendacio
siluestres.</p>
<p>&nbsp;</p>

<h3>XXXVII</h3>

<p>[1]&nbsp;Si haec ita se habent, ut ueritas nobis adiudicetur, quicumque in
ea regula incedimus quam ecclesiae ab apostolis, apostoli a Christo, Christus a
Deo tradidit, constat ratio propositi nostri definientis non esse admittendos haereticos
ad ineundam de scripturis prouocationem quos sine scripturis probamus ad
scripturas non pertinere. [2]&nbsp;Si enim haeretici sunt, christiani esse non
possunt, non a Christo habendo quod de sua electione sectati haereticorum nomine
admittunt. [3]&nbsp;Ita non christiani nullum ius capiunt christianarum
litterarum ad quos merito dicendum est: ' Qui estis? quando et unde uenistis? quid
in meo agitis, non mei? quo denique, Marcion, iure siluam meam caedis? qua
licentia, Valentine, fontes meos transuertis? qua potestate, Apelles, limites
meos commoues? [4]&nbsp;[mea est possessio,] Quid hic, ceteri, ad uoluntatem uestram
seminatis et pascitis? Mea est possessio, olim possideo, prior possideo, habeo
origines firmas ab ipsis auctoribus quorum fuit res. [5]&nbsp;Ego sum heres
apostolorum. Sicut cauerunt testamento suo, sicut fidei commiserunt, sicut
adiurauerunt, ita teneo. [6]&nbsp;Vos certe exheredauerunt semper et
abdicauerunt ut extraneos, ut inimicos'. [7]&nbsp;Vnde autem extranei et
inimici apostolis haeretici, nisi ex diuersitate doctrinae, quam unusquisque de
suo arbitrio aduersus apostolos aut protulit aut recepit?</p>
<p>&nbsp;</p>

<h3>XXXVIII</h3>

<p>[1]&nbsp;Illic igitur et scripturarum et expositionum adulteratio deputanda
est ubi diuersitas doctrinae inuenitur. [2]&nbsp;Quibus fuit propositum aliter
docendi, eos necessitas institit aliter disponendi instrumenta doctrinae. [3]&nbsp;Alias
enim non potuissent aliter docere nisi aliter haberent per quae docerent. Sicut
illis non potuisset succedere corruptela doctrinae sine corruptela
instrumentorum eius, ita et nobis integritas doctrinae non competisset sine integritate
eorum per quae doctrina tractatur. [4]&nbsp;Etenim quid contrarium nobis in
nostris? Quid de proprio intulimus ut aliquid contrarium ei et in Scripturis deprehensum
detractione uel adiectione uel transmutatione remediaremus? [5]&nbsp;Quod
sumus, hoc sunt scripturae ab initio suo.&nbsp; Ex illis sumus, antequam nihil
aliter fuit quam sumus; quid denique fuit, antequam a uobis interpolarentur? [6]&nbsp;Cum
autem omnis interpolatio posterior credenda sit, ueniens utique ex causa
aemulationis quae neque prior neque domestica unquam est eius quod aemulatur,
tam incredibile est sapienti cuique ut nos adulterum stilum intulisse uideamur
scripturis qui sumus et primi et ex ipsis, quam illos non intulisse qui sunt et
posteri et aduersi. [7]&nbsp;Alius manu scripturas, alius sensus expositione
interuertit. [8]&nbsp;Neque enim si Valentinus integro instrumento uti uidetur,
non callidiore ingenio quam Marcion manus intulit ueritati. [9]&nbsp;Marcion
enim exerte et palam machaera, non stilo usus est, quoniam ad materiam suam
caedem scripturarum confecit. [10]&nbsp;Valentinus autem pepercit quoniam non
ad materiam scripturas sed materiam ad scripturas excogitauit. Et tamen plus
abstulit et plus adiecit, auferens proprietates singulorum quoque uerborum et
adiiciens dispositiones non comparentium rerum.</p>
<p>&nbsp;</p>

<h3>XXXIX</h3>

<p>[1]&nbsp;Haec sunt ingenia de spiritalibus nequitiae cum quibus luctatio est
nobis, fratres, merito contemplanda, fidei necessaria ut electi manifestentur,
ut reprobi detegantur. [2]&nbsp;Et ideo habent uim et in excogitandis instruendisque
erroribus facilitatem, non adeo mirandam quasi difficilem et inexplicabilem,
cum de saecularibus quoque scripturis exemplum praesto sit eiusmodi
facilitatis. [3]&nbsp;Vides hodie ex Virgilio fabulam in totum aliam componi,
materia secundum uersus et uersibus secundum materiam concinnatis. [4]&nbsp;Denique
Hosidius Geta Medeam tragoediam ex Virgilio plenissime exsuxit. Meus quidam propinquus
ex eodem poeta inter cetera stili sui otia Pinacem Cebetis explicuit. [5]&nbsp;Homerocentones
etiam uocari solent qui de carminibus Homeri propria opera more centonario ex
multis hinc inde compositis in unum sarciunt corpus. [6]&nbsp;Et utique
fecundior diuina litteratura ad facultatem cuiuscumque materiae. [7]&nbsp;Nec
periclitor dicere, ipsas quoque scripturas sic esse ex Dei uoluntate
dispositas, ut haereticis materias subministrarent cum legam oportere haereses
esse, quae sine scripturis esse non possunt.</p>
<p>&nbsp;</p>

<h3>XL</h3>

<p>[1]&nbsp;Sed quaeritur, a quo intellectus interuertatur eorum quae ad
haereses faciant? [2]&nbsp;A diabolo scilicet, cuius sunt partes interuertendi
ueritatem qui ipsas quoque res sacramentorum diuinorum idolorum mysteriis
aemulatur. [3]&nbsp;Tingit et ipse quosdam utique credentes et fideles suos; expositionem
delictorum de lauacro repromittit, [4]&nbsp;et si adhuc memini Mithrae, signat
illic in frontibus milites suos. Celebrat et panis oblationem et imaginem
resurrectionis inducit et sub gladio redimit coronam. [5]&nbsp;Quid, quod et
summum pontificem in unis nuptiis statuit? Habet et uirgines, habet et
continentes. [6]&nbsp;Ceterum si Numae Pompilii superstitiones reuoluamus, si
sacerdotalia officia et insignia et priuilegia, si sacrificantium ministeria et
instrumenta et uasa, &lt;si&gt; ipsorum sacrificiorum ac piaculorum et uotorum
curiositates consideremus, nonne manifeste diabolus morositatem illam Iudaicae
legis imitatus est? [7]&nbsp;Qui ergo ipsas res de quibus sacramenta Christi
administrantur, tam aemulanter adfectauit exprimere in negotiis idololatriae,
utique et idem et eodem ingenio gestiit et potuit instrumenta quoque diuinarum
rerum et sanctorum christianorum, sensum de sensibus, uerba de uerbis,
parabolas de parabolis, profanae et aemulae fidei attemperare. [8]&nbsp;Et ideo
neque a diabolo inmissa esse spiritalia nequitiae, ex quibus etiam haereses
ueniunt, dubitare quis debet, neque ab idololatria distare haereses cum et
auctoris et operis eiusdem sint, cuius et idololatria. [9]&nbsp;Deum aut
fingunt alium aduersus creatorem aut si unicum creatorem confitentur, aliter
eum disserunt quam in uero est. [10]&nbsp;Itaque omne mendacium quod de Deo dicunt,
quoddammodo genus est idololatriae.</p>
<p>&nbsp;</p>

<h3>XLI</h3>

<p>[1]&nbsp;Non omittam ipsius etiam conuersationis haereticae descriptionem
quam futilis, quam terrena, quam humana sit, sine grauitate, sine auctoritate,
sine disciplina ut fidei suae congruens. [2]&nbsp;In primis quis catechumenus, quis
fidelis incertum est, pariter adeunt, pariter audiunt, pariter orant; etiam
ethnici si superuenerint, sanctum canibus et porcis margaritas, licet non
ueras, iactabunt. [3]&nbsp;Simplicitatem uolunt esse prostrationem disciplinae cuius
penes nos curam lenocinium uocant. Pacem quoque passim cum omnibus miscent. [4]&nbsp;Nihil
enim interest illis, licet diuersa tractantibus, dum ad unius ueritatis expugnationem
conspirent. Omnes tument, omnes scientiam pollicentur. Ante sunt perfecti
catechumeni quam edocti. [5]&nbsp;Ipsae mulieres haereticae, quam procaces!
quae audeant docere, contendere, exorcismos agere, curationes repromittere,
fortasse an et tingere. [6]&nbsp;Ordinationes eorum temerariae, leues,
inconstantes. Nunc neophytos conlocant, nunc saeculo obstrictos, nunc apostatas
nostros ut gloria eos obligent quia ueritate non possunt. [7]&nbsp;Nusquam
facilius proficitur quam in castris rebellium ubi ipsum esse illic promereri
est. [8]&nbsp;Itaque alius hodie episcopus, cras alius; hodie diaconus qui cras
lector; hodie presbyter qui cras laicus. Nam et laicis sacerdotalia munera
iniungunt.</p>
<p>&nbsp;</p>

<h3>XLII</h3>

<p>[1]&nbsp;De uerbi autem administratione quid dicam cum hoc sit negotium
illis, non ethnicos conuertendi sed nostros euertendi? [2]&nbsp;Hanc magis
gloriam captant, si stantibus ruinam, non si iacentibus eleuationem operentur. Quoniam
et ipsum opus eorum non de suo proprio aedificio uenit sed de ueritatis
destructione, nostra suffodiunt ut sua aedificent: [3]&nbsp;adime illis legem
Moysi et prophetas et creatorem Deum, accusationem et loqui non habent. [ [4]&nbsp;Ita
fit ut ruinas facilius operentur stantium aedificiorum quam exstructiones
iacentium ruinarum.] [5]&nbsp;Ad haec solummodo opera humiles et blandi et
summissi agunt. Ceterum nec suis praesidibus reuerentiam nouerunt. [6]&nbsp;Et hoc
est quod scismata apud haereticos fere non sunt quia, cum sint, non parent: schisma
est enim unitas ipsa. [7]&nbsp;Mentior si non etiam a regulis suis uariant
inter se dum unusquisque proinde suo arbitrio modulatur quae accepit, quemadmodum
de suo arbitrio ea composuit ille qui tradidit. [8]&nbsp;Agnoscit naturam suam
et originis suae morem profectus rei. Idem licuit Valentinianis quod Valentino,
idem Marcionitis quod Marcioni, de arbitrio suo fidem innouare. [9]&nbsp;Denique
penitus inspectae haereses omnes in multis cum auctoribus suis dissentientes
deprehenduntur. [10]&nbsp;Plerique nec ecclesias habent, sine matre, sine sede,
orbi fide, extorres, quasi sibilati uagantur.</p>
<p>&nbsp;</p>

<h3>XLIII</h3>

<p>[1]&nbsp;Notata sunt etiam commercia haereticorum cum magis quam plurimis,
cum circulatoribus, cum astrologis, cum philosophis, curiositati scilicet
deditis. [2]&nbsp;<i>Quaerite et inuenietis</i> ubique meminerunt. Adeo et de
genere conuersationis qualitas fidei aestimari potest: doctrinae index
disciplina est. [3]&nbsp;Negant Deum timendum: itaque libera sunt illis omnia
et soluta. [4]&nbsp;Vbi autem Deus non timetur nisi ubi non est? ubi Deus non
est, nec ueritas ulla est; ubi ueritas nulla est, merito et talis disciplina est.
[5]&nbsp;At ubi Deus, ibi metus in Deum qui est initium sapientiae. Vbi metus
in Deum, ibi grauitas honesta et diligentia attonita et cura sollicita et adlectio
explorata et communicatio deliberata et promotio emerita et subiectio religiosa
et apparitio deuota et processio modesta, et ecclesia unita et Dei omnia.</p>
<p>&nbsp;</p>

<h3>XLIV</h3>

<p>[1]&nbsp;Proinde haec pressioris apud nos testimonia disciplinae ad
probationem ueritatis accedunt, a qua diuertere nemini expedit qui meminerit
futuri iudicii, quo omnes nos necesse est apud Christi tribunal astare,
reddentes rationem in primis fidei ipsius. [2]&nbsp;Quid ergo dicent, qui illam
stuprauerint adulterio haeretico uirginem traditam a Christo? [3]&nbsp;Credo
allegabunt nihil unquam sibi ab illo uel apostolis eius, de saeuis et peruersis
doctrinis futuris praenuntiatum et de cauendis abominandisque praeceptum. [4]&nbsp;Agnoscant
suam potius culpam quam illorum qui non ante praestruxerunt. [5]&nbsp;Adicient
praeterea multa de auctoritate cuiusque doctoris haeretici: signis illos maxime
doctrinae suae fidem confirmasse, mortuos suscitasse, debiles reformasse,
futura significasse uti merito apostoli crederentur. [6]&nbsp;Quasi nec hoc
scriptum sit uenturos multos qui etiam uirtutes maximas ederent ad fallaciam muniendam
corruptae praedicationis. Itaque ueniam merebuntur. [7]&nbsp;Si uero memores
dominicarum et apostolicarum [scripturarum et] denuntiationum in fide integra steterint,
credo de uenia periclitabuntur respondente Domino: [8]&nbsp;'Praenuntiaueram
plane futuros fallaciae magistros in meo nomine et prophetarum et apostolorum
etiam, et discentibus meis eadem ad uos praedicare mandaueram. [9]&nbsp;Semel
euangelium et eiusdem regulae doctrinam apostolis meis delegaueram. Sed cum uos
non crederetis, libuit mihi postea aliqua inde mutare. [10]&nbsp;Resurrectionem
promiseran etiam carnis sed recogitaui ne implere non possem. Natum me
ostenderam ex uirgine sed postea turpe mihi uisum est. [11]&nbsp;Patrem dixeram
qui solem et pluuias fecit, sed alius me pater melior adoptauit. Prohibueram uos
aurem accommodare haereticis sed erraui.' [12]&nbsp;Talia capit opinari eos qui
exorbitant et fidei ueritatis periculum non cauent. [13]&nbsp;Sed nunc quidem
generaliter actum est a nobis aduersus haereses omnes certis et iustis et
necessariis praescriptionibus repellendas a conlatione scripturarum. [14]&nbsp;De
reliquo si Dei gratia adnuerit etiam specialiter quibusdam respondebimus. [15]&nbsp;Haec
in fide ueritatis ... legentibus pax et gratia dei nostri Iesu XPI in aeternum.
Contra Haereticos explicit incipit Scorpiace lege feliciter.</p>
<p>&nbsp;</p>

<p class=m>In <i>A</i> only (<i>lacunam, sic expeuit Oehler</i>: &quot;cum otio
perlegentibus&quot;...).</p>

<p class=m><i>44,15 added from footnotes as it was included in Oehler's text
and so in the ANF translation</i>.</p>

<p class=m><i>Note also that</i> 'Sed cum uos non crederetis' <i>in 44,9
appears after 'mandaueram' in every MS, and in Oehler's edition and the ANF
translation, but is in fact a conjecture of Pamelius followed by all the other
editors, according to the footnote in Refoul</i></p>

<p>&nbsp;</p>
<p>&nbsp;</p>

</td>

<td width="2%">&nbsp;
</td>
<td align="middle" bgcolor="#0000ee" valign="top" width="3%">
<img src="../img/lent1.gif">
</td>
</tr>
</table>

<table border="0" cellPadding="0" cellSpacing="0" width="100%">
<tr>
<td align="left" bgcolor="#0000ee" valign="bottom" width="3%">
<a href="#top" title="Top">
<img border="0" src="../img/strel2.gif"></a></p>
<a href="../index.htm" target="_top" title="Library of Ruslan Khazarzar">
<img border="0" src="../img/strel1.gif"></a>
</td>
<td align="left" bgcolor="#0000ee" width="90%">
<a href="../index.htm" target="_top" title="Library of Ruslan Khazarzar">
<img alt="Library of Ruslan Khazarzar" border="0"
src="../img/b_title1.gif"></a>
</td>
<td align="middle" bgcolor="#0000ee" width="7%">&nbsp;
</td>
</tr>
</table>



</body>
</html>
