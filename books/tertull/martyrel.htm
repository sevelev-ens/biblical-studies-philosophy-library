<!-- http://khazarzar.skeptik.net/books/tertull/martyrel.htm -->

<html>

<head>
<title>Tertullianus. Ad martyres</title>
<meta content="text/html; charset=windows-1251" http-equiv="Content-Type">
<meta content="Library of Ruslan Khazarzar" name="author">
<meta content="Library of Ruslan Khazarzar, Tertullianus" name="keywords">
<meta content="Tertullianus, Ad martyres" name="description">

<style type="text/css">
<!--
h1  {font-size:24pt;margin-bottom:24pt;margin-top:24pt;text-align:center}
h2  {font-size:20pt;margin-bottom:20pt;margin-top:20pt;text-align:center}
h3  {font-size:16pt;margin-bottom:16pt;margin-top:16pt;text-align:center}
h4  {font-size:15pt;margin-bottom:0pt;margin-top:0pt;text-align:center;text-indent:0pt}
p   {font-family:"Times New Roman";font-size:14pt;margin-bottom:0pt;margin-top:0pt;text-align:justify;text-indent:35pt}
p.m {font-size:13pt;margin-bottom:0pt;margin-top:0pt;text-align:justify;text-indent:35pt}
p.r {font-size:13pt;margin-bottom:0pt;margin-top:0pt;text-align:right;text-indent:0pt}
p.a {font-size:13pt;margin-bottom:0pt;margin-top:0pt;margin-right:0cm;margin-left:10.0cm;text-align:justify;text-indent:20pt}
p.s {font-size:13pt;margin-bottom:0pt;margin-top:0pt;text-align:justify;text-indent:35pt}
p.p {font-size:13pt;margin-top:0pt;margin-bottom:0pt;margin-right:0cm;margin-left:5.0cm;text-align:left;text-indent:0pt}
p.l {font-size:13pt;margin-top:0pt;margin-bottom:0pt;text-align:left;text-indent:0pt}
p.r {font-size:13pt;margin-top:0pt;margin-bottom:0pt;text-align:right;text-indent:0pt}
//-->
</style>

</head>

<body bgcolor="#ffffff" text="#000000">

<a name=top></a>
<table border="0" cellPadding="0" cellSpacing="0" width="100%">
<tr>
<td align="left" bgcolor="#0000ee" valign="top" width="10%">
<a href="../index.htm" target="_top" title="Library of Ruslan Khazarzar">
<img border="0" src="../img/strel1.gif"></a>
</td>
<td align="middle" bgcolor="#0000ee" width="80%">
<a href="../index.htm" target="_top" title="Library of Ruslan Khazarzar">
<img border="0" src="../img/t.gif"></a>
</td>
<td align="middle" bgcolor="#0000ee" width="10%">&nbsp;
</td>
</tr>
</table>

<table border="0" cellPadding="0" cellSpacing="0" width="100%">
<tr>
<td align="middle" bgcolor="#0000ee" valign="top" width="3%">
<img src="../img/lent.gif">
</td>
<td width="2%">&nbsp;
</td>
<td width="90%">

<p>&nbsp;</p>

<h2>Tertullianus</h2>

<h1>Ad martyres</h1>

<h3>capitulum I</h3>

<p>I. Inter carnis alimenta, benedicti martyres designati, quae vobis et domina
mater ecclesia de uberibus suis et singuli fratres de opibus suis propriis in
carcerem subministrant, capite aliquid et a nobis quod faciat ad spiritum
quoque educandum. Carnem enim saginari et spiritum esurire non prodest. Immo,
si quod infirmum est curatur, aeque quod infirmius est neglegi non debet.</p>

<p>II. Nec tantus ego sum, ut vos alloquar; verumtamen et gladiatores
perfectissimos non tantum magistri et praepositi sui, sed etiam idiotae et
supervacui quique adhortantur de longinquo, ut saepe de ipso populo dictata
suggesta profuerint.</p>

<p>III. Inprimis ergo, benedicti, «nolite contristare Spiritum sanctum», qui
vobiscum introiit carcerem. Si enim non vobiscum nunc introisset, nec vos illic
hodie fuissetis. Et ideo date operam ut illic vobiscum perseveret et ita vos
inde perducat ad Dominum.</p>

<p>IIII. Domus quidem diaboli est et carcer, in
qua familiam suam continet. Sed vos ideo in carcerem pervenistis, ut illum
etiam in domo sua conculcetis. Iam enim foris congressi conculcaveratis.</p>

<p>V. Non ergo dicat: «In meo sunt, temptabo
illos vilibus odiis, defectionibus, aut inter se dissensionibus.» Fugiat
conspectum vestrum, et in ima sua delitescat contractus et torpens, tamquam
coluber excantatus aut effumigatus. Nec illi tam bene sit in suo regno, ut vos
committat, sed inveniat munitos et concordia armatos: quia pax vestra bellum
est illi.</p>

<p>VI. Quam pacem quidam in ecclesia non
habentes a martyribus in carcere exorare consueverunt. Et ideo eam etiam
propterea in vobis habere et fovere et custodire debetis, ut, si forte, et
aliis praestare possitis.</p>
<p>&nbsp;</p>

<h3>capitulum II</h3>

<p>I. Cetera aeque animi impedimenta usque ad
limen carceris deduxerint vos, quousque et parentes vestri. Exinde segregati
estis ab ipso mundo, quanto magis a saeculo rebusque eius? Nec hoc vos
consternet, quod segregati estis a mundo. Si enim recogitemus ipsum magis
mundum carcerem esse, exisse vos e carcere, quam in carcerem introisse,
intellegemus.</p>

<p>II. Maiores tenebras habet mundus, quae
hominum praecordia excaecant. Graviores catenas induit mundus, quae ipsas
animas hominum constringunt. Peiores immunditias exspirat mundus, libidines
hominum.</p>

<p>III. Plures postremo mundus reos continet,
scilicet universum hominum genus. Iudicia denique non proconsulis, sed Dei
sustinet.</p>

<p>IIII. Quo vos, benedicti, de carcere in
custodiarium, si forte, translatos existimetis. Habet tenebras, sed lumen estis
ipsi; habet vincula, sed vos soluti Deo estis. Triste illic exspirat, sed vos
odor estis suavitatis. Iudex exspectatur, sed vos estis de iudicibus ipsis
iudicaturi.</p>

<p>V. Contristetur illic qui fructum saeculi
suspirat. Christianus etiam extra carcerem saeculo renuntiavit, in carcere
autem etiam carceri. Nihil interest, ubi sitis in saeculo, qui extra saeculum
estis.</p>

<p>VI. Et si aliqua amisistis vitae gaudia:
«negotiatio est aliquid amittere, ut maiora lucreris.» Nihil adhuc dico de
praemio, ad quod Deus martyres invitat. Ipsam interim conversationem saeculi et
carceris comparemus, si non plus in carcere spiritus acquirit quam caro
amittit.</p>

<p>VII. Immo et quae iusta sunt caro non amittit
per curam ecclesiae et agapen fratrum; et insuper quae semper utilia fidei,
spiritus adipiscitur: non vides alienos deos, non imaginibus eorum incurris,
non sollemnes nationum dies ipsa commixtione participas, non nidoribus spurcis
verberaris, non clamoribus spectaculorum, atrocitate vel furore vel impudicitia
celebrantium caederis; non in loca libidinum publicarum oculi tui impingunt:
vacas a scandalis, a temptationibus, a recordationibus malis, iam et a
persecutione.</p>

<p>VIII. Hoc praestat carcer Christiano, quod
eremus prophetis. Ipse Dominus in secessu frequentius agebat, ut liberius
oraret, ut saeculo cederet. Gloriam denique suam discipulis in solitudine
demonstravit. Auferamus carceris nomen, secessum vocemus.</p>

<p>VIIII. Etsi corpus includitur, etsi caro
detinetur, omnia spiritui patent. Vagare spiritu, spatiare spiritu, et non
stadia opaca aut porticus longas proponens tibi, sed illam viam, quae ad Deum dueit.
Quotiens eam spiritu deambulaveris, totiens in carcere non eris.</p>

<p>X. Nihil crus sentit in nervo, cum animus in
caelo est. Totum hominem animus circumfert, et quo velit transfert. Ubi autem
erit cor tuum, illic erit et thesaurus tuus. Ibi ergo sit cor nostrum, ubi
volumus habere thesaurum.</p>
<p>&nbsp;</p>

<h3>capitulum III</h3>

<p>I. Sit nunc, benedicti, carcer etiam
Christianis molestus. Vocati sumus ad militiam Dei vivi iam tunc, cum in
sacramenti verba respondimus. Nemo miles ad bellum cum deliciis venit, nec de<br>
cubiculo ad aciem procedit, sed de papilionibus expeditis et substrictis, ubi
omnis duritia et inbonitas et insuavitas constitit.</p>

<p>II. Etiam in pace labore et incommodis bellum
pati iam ediscunt, in armis deambulando, campum decurrendo, fossam moliendo,
testudinem densando. Sudore omnia constant, ne corpora atque animi expavescant
de umbra ad solem et sole ad gelum, de tunica ad loricam, de silentio ad
clamorem, de quiete ad tumultum.</p>

<p>III. Proinde vos, benedicti, quodcumque hoc
durum est, ad exercitationem virtutum animi et corporis deputate. Bonum agonem
subituri estis in quo agonothetes Deus vivus est, xystarches Spiritus Sanctus,
corona aeternitatis, brabium angelicae substantiae, politia in caelis, gloria
in saecula saeculorum.</p>

<p>IIII. Itaque epistates vester Christus Iesus,
qui vos Spiritu unxit, et ad hoc scamma produxit, voluit vos ante diem agonis
ad duriorem tractationem a liberiore condicione seponere, ut vires
corroborarentur in vobis. Nempe enim et athletae segregantur ad strictiorem
disciplinam, ut robori aedificando vacent. Continentur a luxuria, a cibis
laetioribus, a potu iucundiore. Coguntur, cruciantur, fatigantur: quanto plus
in exercitationibus laboraverint, tanto plus de victoria sperant.</p>

<p>V. Et illi, inquit Apostolus, ut coronam
corruptibilem consequantur. Nos aeternam consecuturi carcerem nobis pro
palaestra interpretamur, ut ad stadium tribunalis bene exercitati incommodis
omnibus producamur, quia virtus duritia exstruitur, mollitia vero destruitur.</p>
<p>&nbsp;</p>

<h3>capitulum IV</h3>

<p>I. Scimus ex dominico praecepto, quod caro
infirma sit, spiritus promptus. Non ergo nobis blandiamur, quia Dominus
consensit carnem infirmam esse. Propterea enim praedixit spiritum promptum, ut
ostenderet, quid cui debeat esse subiectum, scilicet, ut caro serviat spiritui,
infirmior fortiori, ut ab eo etiam ipsa fortitudinem assumat.</p>

<p>II. Colloquatur spiritus cum carne de communi
salute, nec iam de incommodis carceris, sed de ipso agone et proelio cogitans.
Timebit forsitan caro gladium gravem, et crucem excelsam, et rabiem bestiarum,
et summam ignium poenam, et omne carnificis ingenium in tormentis.</p>

<p>III. Sed spiritus contraponat sibi et carni:
acerba licet ista, a multis tamen aequo animo excepta, immo et ultro appetita,
famae et gloriae causa; nec a viris tantum, sed etiam a feminis, ut vos quoque,
benedictae, sexui vestro respondeatis.</p>

<p>IIII. Longum est, si enumerem singulos, qui
se gladio confecerint, animo suo ducti. De feminis ad manum est Lucretia, quae
vim stupri passa cultrum sibi adegit in conspectu propinquorum, ut gloriam
castitati suae pareret. Mucius dexteram suam in ara cremavit, ut hoc factum
eius fama haberet.</p>

<p>V. Nec minus fecerunt philosophi: Heraclitus,
qui se bubulo stercore oblitum excussit; item Empedocles, qui in ignes Aetnaei
montis desilivit; et Peregrinus, qui non olim se rogo immisit, cum feminae
quoque contempserint ignes: Dido, ne post virum dilectissimum nubere cogeretur;
item Asdrubalis uxor, quae iam ardente Carthagine, ne maritum suum supplicem
Scipionis videret, cum filiis suis in incendium patriae devolavit.</p>

<p>VI. Regulus, dux Romanorum, captus a
Carthaginensibus, cum se unum pro multis captivis Carthaginensibus compensari
noluisset, maluit hostibus reddi et in arcae genus stipatus undique extrinsecus
clavis transfixus, tot cruces sensit. Bestias femina libens appetiit, et utique
aspides, serpentes tauro vel urso horridiores, quas Cleopatra immisit sibi, ne
in manus inimici perveniret.</p>

<p>VII. «Sed mortis metus non tantus est,
quantus est tormentorum.» Itaque cessit carnifici meretrix Atheniensis? Quae
conscia coniurationis cum propterea torqueretur a tyranno, et non prodidit
coniuratos et novissime linguam suam comestam in faciem tyranni exspuit, ut
nihil agere in se sciret tormenta, etsi ultra perseverarent.</p>

<p>VIII. Nam quod hodie apud Lacedaemonas sollemnitas
maxima est, DIAMASTIGпSIS, id est, flagellatio, non latet. In quo sacro, ante
aram nobiles quique adolescentes flagellis affliguntur, astantibus parentibus
et propinquis, et uti perseverent adhortantibus. Ornamentum enim et gloria
deputatur maiore quidem titulo, si anima potius cesserit plagis, quam corpus.</p>

<p>VIIII. Igitur si tantum terrenae gloriae
licet de corporis et animae vigore, ut gladium, ignem, crucem, bestias,
tormenta contemnat sub praemio laudis humanae, possum dicere, modicae sunt
istae passiones ad consecutionem gloriae caelestis et divinae mercedis. Si
tanti vitreum, quanti verum margaritum? Quis ergo non libentissime tantum pro
vero habet erogare, quantum alii pro falso?</p>
<p>&nbsp;</p>

<h3>capitulum V</h3>

<p>I. Omitto nunc gloriae causam. Eadem omnia
saevitiae et cruciatus certamina iam apud homines affectatio quoque et morbus
quidam animi conculcavit. Quot otiosos affectatio armorum ad gladium locat?
Certe ad feras ipsas affectatione descendunt et de morsibus et de cicatricibus
formosiores sibi videntur. Iam et ad ignes quidam se auctoraverunt, ut certum
spatium in tunica ardente conficerent. Alii inter venatorum taureas scapulis
patientissimis inambulaverunt.</p>

<p>II. Haec, benedicti, non sine causa Dominus
in saeculum admisit, sed ad nos et nunc exhortandos et in illo die
confundendos, si reformidaverimus pati pro veritate in salutem, quae alii
affectaverunt pro vanitate in perditionem.</p>
<p>&nbsp;</p>

<h3>capitulum VI</h3>

<p>I. Sed haec exempla constantiae omittamus de
affectatione venientis. Convertamur ad ipsam condicionis humanae
contemplationem, ut et illa nos instruant, si qua constanter adeunda sint, quae
et invitis evenire consueverunt. Quotiens enim incendia vivos cremaverunt!
Quotiens ferae et in silvis suis et in mediis civitatibus elapsae caveis
homines devoraverunt! Quot a latronibus ferro, ab hostibus etiam cruce extincti
sunt, torti prius, immo et omni contumelia expuncti!</p>

<p>II. Nemo non etiam hominis causa pati potest,
quod in causa Dei pati dubitat. Ad hoc quidem vel praesentia nobis tempora
documenta sint, quantae qualesque personae inopinatos natalibus et dignitatibus
et corporibus et aetatibus suis exitus referunt hominis causa: aut ab ipso, si
contra eum fecerint, aut ab adversariis eius, si pro eo steterint.</p>

<p>&nbsp;</p>
<p>&nbsp;</p>

</td>

<td width="2%">&nbsp;
</td>
<td align="middle" bgcolor="#0000ee" valign="top" width="3%">
<img src="../img/lent1.gif">
</td>
</tr>
</table>

<table border="0" cellPadding="0" cellSpacing="0" width="100%">
<tr>
<td align="left" bgcolor="#0000ee" valign="bottom" width="3%">
<a href="#top" title="Top">
<img border="0" src="../img/strel2.gif"></a></p>
<a href="../index.htm" target="_top" title="Library of Ruslan Khazarzar">
<img border="0" src="../img/strel1.gif"></a>
</td>
<td align="left" bgcolor="#0000ee" width="90%">
<a href="../index.htm" target="_top" title="Library of Ruslan Khazarzar">
<img alt="Library of Ruslan Khazarzar" border="0"
src="../img/b_title1.gif"></a>
</td>
<td align="middle" bgcolor="#0000ee" width="7%">&nbsp;
</td>
</tr>
</table>



</body>
</html>
