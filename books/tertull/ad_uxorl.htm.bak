<!-- http://khazarzar.skeptik.net/books/tertull/ad_uxorl.htm -->

<html>

<head>
<title>Tertullianus. Ad  uxorem</title>
<meta content="text/html; charset=windows-1251" http-equiv="Content-Type">
<meta content="Library of Ruslan Khazarzar" name="author">
<meta content="Library of Ruslan Khazarzar, Tertullianus" name="keywords">
<meta content="Tertullianus. Ad uxorem" name="description">

<style type="text/css">
<!--
h1  {font-size:24pt;margin-bottom:24pt;margin-top:24pt;text-align:center}
h2  {font-size:20pt;margin-bottom:20pt;margin-top:20pt;text-align:center}
h3  {font-size:16pt;margin-bottom:16pt;margin-top:16pt;text-align:center}
h4  {font-size:15pt;margin-bottom:0pt;margin-top:0pt;text-align:center;text-indent:0pt}
p   {font-family:"Times New Roman";font-size:14pt;margin-bottom:0pt;margin-top:0pt;text-align:justify;text-indent:35pt}
p.m {font-size:13pt;margin-bottom:0pt;margin-top:0pt;text-align:justify;text-indent:35pt}
p.r {font-size:13pt;margin-bottom:0pt;margin-top:0pt;text-align:right;text-indent:0pt}
p.a {font-size:13pt;margin-bottom:0pt;margin-top:0pt;margin-right:0cm;margin-left:10.0cm;text-align:justify;text-indent:20pt}
p.s {font-size:13pt;margin-bottom:0pt;margin-top:0pt;text-align:justify;text-indent:35pt}
p.p {font-size:13pt;margin-top:0pt;margin-bottom:0pt;margin-right:0cm;margin-left:5.0cm;text-align:left;text-indent:0pt}
p.l {font-size:13pt;margin-top:0pt;margin-bottom:0pt;text-align:left;text-indent:0pt}
p.r {font-size:13pt;margin-top:0pt;margin-bottom:0pt;text-align:right;text-indent:0pt}
//-->
</style>

</head>

<body bgcolor="#ffffff" text="#000000">

<a name=top></a>
<table border="0" cellPadding="0" cellSpacing="0" width="100%">
<tr>
<td align="left" bgcolor="#0000ee" valign="top" width="10%">
<a href="../index.htm" target="_top" title="Library of Ruslan Khazarzar">
<img border="0" src="../img/strel1.gif"></a>
</td>
<td align="middle" bgcolor="#0000ee" width="80%">
<a href="../index.htm" target="_top" title="Library of Ruslan Khazarzar">
<img border="0" src="../img/t.gif"></a>
</td>
<td align="middle" bgcolor="#0000ee" width="10%">&nbsp;
</td>
</tr>
</table>

<table border="0" cellPadding="0" cellSpacing="0" width="100%">
<tr>
<td align="middle" bgcolor="#0000ee" valign="top" width="3%">
<img src="../img/lent.gif">
</td>
<td width="2%">&nbsp;
</td>
<td width="90%">

<p>&nbsp;</p>

<h2>Tertullianus</h2>

<h1>Ad uxorem</h1>

<h2>Liber primvs</h2>

<h3>I</h3>

<p>[1]&nbsp;Dignum duxi, dilectissime mihi in Domino conserua, quid tibi
sectandum sit post discessum de saeculo meum, si prior te fuero uocatus, iam
hinc prouidere, ut prouisum obserues, mandare fidei tuae.</p>

<p>[2]&nbsp;Nam saecularibus satis agentes sumus et utrique nostrum consultum
uolumus, talibus tabulas ordinamus; cur non magis de diuinis atque caelestibus
posteritati nostrae prospicere debeamus et legatum quodammodo praelegare
admonitionem et demonstrationem eorum quae ex bonis immortalibus et de
hereditate caelorum deputantur?</p>

<p>[3]&nbsp;Tu modo ut solidum capere possis hoc meae admonitionis
fideicommissum Deus faciat, cui sit honor, gloria, claritas, dignitas et
potestas et nunc et in saecula saeculorum.</p>

<p>[4]&nbsp;Praecipio igitur tibi, quanta continentia potes, post excessum
nostrum renunties nuptiis, nihil mihi isto nomine collatura, nisi quod tibi
proderis. Ceterum Christianis saeculo digressis nulla restitutio nuptiarum in
diem resurrectionis repromittitur, translatis scilicet in angelicam qualitatem
et sanctitatem. Proinde sollicitudo nulla, quae de carnis zelo uenit.</p>

<p>[5]&nbsp;Etiam illa, quam septem fratribus per successionem nupsisse
uoluerunt, neminem tot maritorum resurrectionis die offendet, nec quisquam
illam confusurus expectat. Quaestio Sadducaeorum cessit sententiae Domini.</p>

<p>[6]&nbsp;Ne me putes propter carnis tuae integritatem mihi reseruandam de
contumeliae dolore suspectum insinuare iam hinc tibi consilium uiduitatis.
Nihil tunc inter nos dedecoris uoluptuosi resumetur. Non enim tam friuola, tam
spurca Deus suis pollicetur. Sed an tibi uel cuicumque alii feminae ad Deum
pertinenti proficiat quod suademus, licet retractare.</p>
<p>&nbsp;</p>

<h3>II</h3>

<p>[1]&nbsp;Non quidem abnuimus coniunctiouem uiri et feminae, benedictam a Deo
ut seminarium generis humani et replendo orbi et instruendo saeculo
excogitatam, atque exinde permissam, unam tamen. Nam et Adam unus Euae maritus
et Eua una uxor illius, una mulier, una costa.</p>

<p>[2]&nbsp;Sane apud ueteres nostros ipsosque patriarchas, non modo nubere,
sed etiam plurifariam matrimoniis uti, fas fuit. Erant et concubinae.</p>

<p>[3]&nbsp;Sed licet figuraliter in synagoga ecclesia intercesserit, ut tamen
simpliciter interpretemur, necessarium fuit instituere, quae postea aut
amputari aut temperari mererentur. Superuentura enim lex erat: oportebat enim
legis adimplendae causas praecucurrisse; item mox legi succedere habebat Dei
sermo, circumcisionem inducens spiritalem.</p>

<p>[4]&nbsp;Igitur per licentiam tunc passiuam materiae subsequentium
emendationum praeministrabantur, quas Dominus euangelio suo, dehinc apostolus
in extremitatibus saeculi aut excidit redundantes aut composuit inconditas.</p>
<p>&nbsp;</p>

<h3>III</h3>

<p>[1]&nbsp;Sed non ideo praemiserim de libertate uetustatis et posteritatis
castigatione, ut praestruam Christum separandis matrimoniis, abolendis
coniunctionibus aduenisse, quasi iam hinc finem nubendi praescribam. Viderint
qui inter cetera peruersitatum suarum disiungere docent <i>carnem in duobus
unam</i>, negantes eum, qui feminam de masculo mutuatus, duo corpora ex eiusdem
materiae consortio sumpta, rursus in se matrimonii compactione compegit.</p>

<p>[2]&nbsp;Denique prohiberi nuptias nusquam omnino legimus, ut bonum
scilicet. Quid tamen bono isto melius sit, accipimus ab apostolo, permittente
quidem nubere, sed abstinentiam praeferente, illud propter insidias
temptationum, hoc propter angustias temporum.</p>

<p>[3]&nbsp;Qua ratione utriusque pronuntiationis inspecta, facile dinoscitur
necessitate nobis concessam esse nubendi potestatem. Quod autem necessitas
praestat, depretiat ipsa. Quod denique scriptum est: <i>Melius nubere quam
uri</i>, quale hoc bonum est, oro te, quod mali comparatio commendat, ut ideo
melius sit nubere, quia deterius est uri?</p>

<p>[4]&nbsp;Atenim quanto melius est neque nubere neque uri. Etiam in
persecutionibus melius ex permissu fugere de oppido in oppidum, quam
comprehensum et distortum negare. At quanto beatiores, qui ualent beata
testimonii confessione excedere. Possum dicere: quod permittitur, bonum non
est. Quid enim? Necesse est mori mihi. Si probor, bonum est. Quod si timeo...
Quod permittitur, suspectam habet permissionis suae causam. Quod autem melius
est, nemo permisit, ut indubitatum et sua sinceritate manifestum.</p>

<p>[5]&nbsp;Non propterea appetenda sunt quaedam, quia non uetantur ---- etsi
quodammodo uetantur, cum alia illis praeferuntur: praelatio enim superiorum
dissuasio est inferiorum ----, non ideo quid bonum est, quia malum non est, nec
ideo malum non est, quia non obest. Porro plene bonum hoc antecedit, quod non
modo non obest, sed insuper prodest. Namque malle debes quod prodest quam quod
non obest.</p>

<p>[6]&nbsp;Ad primum enim locum certamen omne contendit; secundus solatium
habet, uictoriam non habet. Quod si apostolo auscultamus, <i>obliti posteriorum
et extendamur in priora et meliorum donatiuorum sectatores simus</i>. Sic
uobis, <i>etsi laqueum non imponit</i>, quid utilitatis sit ostendit, dicens:
<i>Innupta de dominicis cogitat, uti et corpore et spiritu sancta sit, nupta
uero sollicita est, quomodo coniugi suo placeat</i>. Ceterum nusquam ita
nuptias permittit, ut non potius ad suum exemplum nos eniti malit. Felicem
illum, qui Pauli similis extiterit.</p>
<p>&nbsp;</p>

<h3>IV</h3>

<p>[1]&nbsp;Sed <i>carnem</i> legimus <i>infirmam</i> et hinc nobis adulamur
impensius. Legimus tamen et <i>spiritum firmum</i>. Nam in uno sensu utrumque
positum est. Caro terrena materia est, spiritus uero caelestis. Cur ergo ad
excusationem proniores, quae in nobis infirma sunt opponimus, quae uero fortia
non tuemur? Cur caelestibus terrena non cedant?</p>

<p>[2]&nbsp;Si spiritus carne fortior, quia et generosior, nostra culpa
infirmiorem sectamur. Nam disiunctis a matrimonio duae species humanae
imbecillitatis necessarias nuptias faciunt. Prima quidem et potentissima, quae
uenit de concupiscentia carnis, sequens de concupiscentia saeculi. Sed utraque
repudianda est a seruis Dei, qui et luxuriae et ambitioni renuntiamus.</p>

<p>[3]&nbsp;Carnis concupiscentia aetatis officia defendit, decoris messem
requirit, gaudet de contumelia sua: dicit uirum necessarium sexui, uel
auctoritatis et solatii causa, uel ut a malis rumoribus tuta sit. Et tu
aduersus consilia haec eius adhibe sororum nostrarum exempla, quarum nomina
penes Dominum, quae nullam formae uel aetatis occasionem, permissis maritis,
sanctitati anteponunt.</p>

<p>[4]&nbsp;Malunt enim Deo nubere. Deo speciosae, Deo sunt puellae. Cum illo
uiuunt, cum illo sermocinantur, illum diebus et noctibus tractant. Orationes
suas uelut dotes Domino assignant, ab eodem dignationem uelut munera maritalia,
quotienscumque desiderant, consequuntur. Sic aeternum sibi bonum, donum Domini,
occupauerunt, ac iam in terris, non nubendo, de familia angelica deputantur.</p>

<p>[5]&nbsp;Talium exemplis feminarum ad aemulationem te continentiae exercens,
spiritali affectione carnalem illam concupiscentiam humabis, temporalia et
uolatica desideria formae uel aetatis immortalium bonorum compensatione
delendo.</p>

<p>[6]&nbsp;Ceterum saecularis concupiscentia causas habet gloriam,
cupiditatem, ambitionem, insufficientiam, per quas necessitatem nubendi
subornat, uidelicet caelestia repromittens: dominari in aliena familia, alienis
opibus incubare, cultum de alieno extorquere, sumptum quem non sentias,
caedere.</p>

<p>[7]&nbsp;Haec procul a fidelibus, quibus nulla cura tolerandae uitae, nisi
si diffidimus de promissis Dei, qui lilia agri tanta gratia uestit, qui
uolatilia caeli nulla ipsorum labore pascit, qui prohibet de crastino uictu
uestituque curare, spondens scire se quid cuique seruorum suorum opus sit, non
quidem monilium pondera, non uestium taedia, non Gallicos mulos, nec Germanicos
baiulos, quae nuptiarum gloriam accendunt, sed sufficientiam, quae modestiae et
pudicitiae apta est.</p>

<p>[8]&nbsp;Praesume, oro te, nihil tibi opus esse, si Domino appareas, immo
omnia habere, si habeas Dominum, cuius omnia. Caelestia recogita, et terrena
despicies. Nihil uiduitati apud Deum subsignatae necessarium est quam
perseuerare.</p>
<p>&nbsp;</p>

<h3>V</h3>

<p>[1]&nbsp;Adiciunt quidem sibi homines causas nuptiarum de sollicitudine
posteritatis et liberorum amarissima uoluptate. Nobis otiosum est. Nam quid
gestiamus liberos serere, quos cum habeamus, praemittere optamus, respectu
scilicet imminentium angustiarum, cupidi et ipsi iniquissimo isto saeculo eximi
et recipi ad Domiuum, quod etiam apostolo uotum fuit.</p>

<p>Nimirum necessaria suboles seruo Dei. [2]&nbsp;Satis enim de salute nostra
securi sumus, ut liberis uacemus. Quaerenda nobis onera sunt, quae etiam a
gentilium plerisque uitantur, quae legibus coguntur, quae parricidiis
expugnantur, nobis demum plurimum importuna, quantum fidei periculosa. Cur enim
Dominus: <i>Vae praegnantibus et nutricantibus</i>, cecinit, nisi quia
filiorum impedimenta testatur in illa die expeditionis incommodum futura? Ea
utique nuptiis imputantur, istud autem ad uiduas non pertinebit.</p>

<p>[3]&nbsp;Ad primam angeli tubam expeditae prosilient, quamcumque pressuram
persecutionemque libere perferent, nulla in utero, nulla in uberibus aestuante
sarcina nuptiarum. Igitur, siue carnis, siue saeculi, siue posteritatis gratia
nubitur, nihil ex istis necessitatibus competit Dei seruis, ut non satis habeam
semel alicui earum succubuisse et uno matrimonio omnem concupiscentiam
huiusmodi expiasse. Nubamus quotidie et nubentes a die illo timoris deprehendamur,
ut Sodoma et Gomorra. [4]&nbsp;Nam illic non utique nuptias et mercimonia
solummodo agebant, sed cum dicit; <i>Nubebant et emebant</i>, insigniora ipsa
carnis et saeculi uitia denotat, quae a diuinis disciplinis plurimum auocent,
alterum per lasciuiendi uoluptatem, alterum per adquirendi cupiditatem. Et
tamen illa tunc caecitas longe a finibus saeculi habebatur. Quid ergo fiet, si
quae olim detestabilia sunt penes Deum?... Ab iis nunc nos arceat!
<i>Tempus</i>, inquit, <i>in collecto est, superest, ut qui matrimonia habent
tamquam non habentes agant</i>.</p>
<p>&nbsp;</p>

<h3>VI</h3>

<p>[1]&nbsp;Quodsi hi qui habent obliterare debent quod habent, quanto magis
non habentes prohibentur repetere quod non habent. Vt cuius maritus de rebus
abiit, exinde requiem sexui suo nubendi abstinentia iniungat, quam pleraeque
gentilium feminarum memoriae carissimorum maritorum parentant.</p>

<p>Cum quid difficile uidetur, difficiliora alios obeuntes recenseamus.
[2]&nbsp;Quot enim sunt, qui statim a lauacro carnem suam obsignant? Quot item,
qui consensu pari inter se matrimonii debitum tollunt, uoluntarii spadones pro
cupiditate regni caelestis? Quodsi saluo matrimonio abstinentia toleratur,
quanto magis adempto? Credo enim difficilius saluum derelinqui, quam amissum
non desiderari.</p>

<p>[3]&nbsp;Durum plane et arduum satis continentia sanctae feminae post uiri
excessum Dei causa, cum gentiles satanae suo et uirginitatis et uiduitatis
sacerdotia perferant. Romae quidem quae ignis illius inextinguibilis imaginem
tractant, auspicia poenae suae cum ipso dracone curantes, de uirginitate
censentur.</p>

<p>[4]&nbsp;Achaicae Iunoni apud Aegium oppidum uirgo sortitur, et quae Delphis
insaniunt nubere nesciunt. Ceterum uiduas Africanae Cereri adsistere scimus,
durissima quidem obliuione a matrimonio allectas. Nam manentibus in uita uiris
non modo toro decedunt, sed et alias eis, utique ridentibus, loco suo
insinuant; adempto omni contactu, usque ad osculum filiorum et tamen, durante
usu, perseuerant in tali uiduitatis disciplina, quae pietatis etiam sancta
solatia excludit.</p>

<p>[5]&nbsp;Haec diabolus suis praecipit, et auditur. Prouocat nimirum Dei
seruos continentia suorum quasi ex aequo: continent etiam gehennae sacerdotes.
Nam inuenit, quomodo homines etiam in boni sectationibus perderet, et nihil
apud eum refert, alios luxuria alios continentia occidere.</p>
<p>&nbsp;</p>

<h3>VII</h3>

<p>[1]&nbsp;Nobis continentia ad instrumentum aeternitatis demonstrata est a
Domino, salutis Deo, ad testimonium fidei, ad commendationem carnis istius
exhibendae superuenturo indumento incorruptibilitatis, ad sustinendam nouissime
uoluntatem Dei. Super haec enim recogites, moneo, neminem non ex Dei uoluntate
de saeculo educi, si ne folium quidem ex arbore sine Dei uoluntate delabitur.</p>

<p>[2]&nbsp;Idem qui nos mundo infert, idem et educat necesse est. Igitur
defuncto per Dei uoluntatem uiro etiam matrimonium Dei uoluntate defungitur.
Quid tu restaures cui finem Deus posuit? Quid libertatem oblatam tibi iterata
matrimonii seruitute fastidis? <i>Obligatus es</i>, inquit, <i>matrimonio: ne
quaesieris solutionem; solutus es matrimonio: ne quaesieris
obligationem</i>.</p>

<p>[3]&nbsp;Nam etsi <i>non delinquas</i> renubendo, <i>carnis</i> tamen
<i>pressuram</i> subsequi dicit. Quare facultatem continentiae, quantum
possumus, diligamus; quam primum obuenerit, inbibamus, ut quod in matrimonio
non ualuimus, in uiduitate sectemur. Amplectenda occasio est, quae adimit quod
necessitas imperabat.</p>

<p>[4]&nbsp;Quantum detrahant fidei, quantum obstrepant sanctitati nuptiae
secundae, disciplina ecclesiae et praescriptio apostoli declarat, cum digamos
non sinit praesidere, cum uiduam adlegi in ordinem nisi uniuiram non concedit.
Aram enim Dei mundam proponi oportet. Tota illa ecclesiae candida de sanctitate
describitur.</p>

<p>[5]&nbsp;Sacerdotium uiduitatis et caelibat&lt;u&gt;um est apud nationes,
pro diaboli scilicet aemulatione. Regem saeculi, pontificem maximum, rursus
nubere nefas est. Quantum Deo sanctitas placet, cum illam etiam inimicus
affectat, non utique ut alicuius boni affinis, sed ut Dei Domini placita cum
contumelia affectans.</p>
<p>&nbsp;</p>

<h3>VIII</h3>

<p>[1]&nbsp;Nam de uiduitatis honoribus apud Deum uno dicto eius per prophetam
expeditum: <i>Iuste facite uiduae et pupillo, et uenite, disputemus, dicit
Dominus</i>. Duo ista nomina, in quantum destituta auxilio humano, in tantum
diuinae misericordiae exposita, suscipit tueri pater omnium. Vide, quam ex
aequo habetur qui uiduae benefecerit, quanti est uidua ipsa, cuius assertor cum
Domino disputabit. Non tantum uirginibus datum, opinor.</p>

<p>[2]&nbsp;Licet in illis integritas solida et tota sanctitas de proximo
uisura sit faciem Dei, tamen uidua habet aliquid operosius, quia facile est non
appetere quod nescias et auersari quod desideraueris numquam. Gloriosior
continentia quae ius suum sentit, quae quid uiderit nouit.</p>

<p>[3]&nbsp;Poterit uirgo felicior haberi, at uidua laborosior: illa, quod
bonum semper habuit, ista, quod bonum sibi inuenit. In illa gratia, in ista
uirtus coronatur. Quaedam enim sunt diuinae liberalitatis, quaedam nostrae
operationis. Quae a Domino indulgentur, sua gratia gubernantur; quae ab homine
captantur, studio perpetrantur. Stude igitur ad uirtutem continentiae
modestiae, quae pudori procurat, sedulitati, quae uagas non facit, frugalitati,
quae saeculum spernit.</p>

<p>[4]&nbsp;Conuictus atque colloquia Deo digna sectare, memor illius uersiculi
sanctificati per apostolum: <i>Bonos corrumpunt mores congressus mali</i>.
Loquaces, otiosae, uinosae, curiosae contubernales uel maxime proposito
uiduitatis officiunt. Per loquacitatem ingerunt uerba pudoris inimica, per
otium a seueritate deducunt, per uinolentiam quiduis mali insinuant, per
curiositatem aemulationem libidinis conuehunt.</p>

<p>[5]&nbsp;Nulla huiusmodi feminarum de bono uniuiratus loqui nouit. <i>Deus
enim illis, </i>ut ait apostolus, <i>uenter est, </i>ita et quae uentri
propinqua. Haec tibi iam hinc commendo, conserua carissima, post apostolum
quidem ex abundanti retractata, sed tibi etiam solatio futura, quod meam
memoriam, si ita euenerit, in illis frequentabis.</p>
<p>&nbsp;</p>

<h2>Liber secvndvs</h2>

<h3>I</h3>

<p>[1]&nbsp;Proxime tibi, dilectissima in Domino conserua, quid feminae sanctae
matrimonio quacumque sorte adempto sectandum sit, ut potui, prosecutus sum.
Nunc ad secunda consilia conuertamur, respectu humanae infirmitatis, quarumdam
exemplis admonentibus, quae diuortio uel mariti excessu oblata continentiae
occasione non modo abiecerint opportunitatem tanti boni, sed ne in nubendo
quidem disciplinae meminisse uoluerunt, ut in Domino potissimum nuberent.</p>

<p>[2]&nbsp;Itaque mihi confusus est animus, ne qui nuper te ad uniuiratus et
uiduitatis perseuerantiam hortatus sim, nunc mentione nuptiarum procliuium tibi
labendi ab altioribus faciam. Quod si integre sapis, certe scis istud seruandum
tibi esse, quod sit utilius. Quod uero difficile est et non sine necessitatibus
hoc maxime propositum uitae subresedi.</p>

<p>[3]&nbsp;Nec mihi de isto quoque referendi ad te causae fuissent, nisi
grauiorem in eas sollicitudinem comprehendissem. Nam quanto grandis est
continentia carnis, quae uiduitati ministrat, tanto, si non sustineatur,
ignoscibilis uideri potest. Difficilium enim facilis est tunc uenia. Quanto
autem nubere in Domino perpetrabile est, uti nostrae potestatis, tanto
culpabilius est non obseruare quod possis.</p>

<p>[4]&nbsp;Eo accedit, quod apostolus de uiduis quidem et innuptis, ut ita
permaneant, suadet, cum dicit: <i>Cupio autem omnes meo exemplo perseuerare</i>,
de nubendo uero in Domino, cum adicit: <i>tantum in Domino</i>, iam non suadet
sed exerte iubet. Igitur, in ista maxime specie, nisi obsequimur, periclitamur;
quia suasum impune quis neglegat, &lt;num&gt;quam iussum, quod illud de
consilio ueniat et uoluntati proponatur, hoc autem de potestate descendat et
necessitati obligetur, illic libertas, hic contumacia delinquere uideatur.</p>
<p>&nbsp;</p>

<h3>II</h3>

<p>[1]&nbsp;Igitur cum quaedam istis diebus nuptias suas de ecclesia tolleret
ac gentili coniungeretur idque ab aliis retro factum recordarer, miratus aut
ipsarum petulantiam aut consiliariorum praeuaricationem, quod nulla scriptura
eius facti licentiam profert, numquid, inquam, de illo capitulo sibi
blandiuntur primae ad Corinthios, ubi scriptum est: <i>Si quis fratrum
infidelem habet uxorem et illa matrimonio consentit, ne dimittat eam</i>;
<i>similiter mulier fidelis infideli nupta, si consentaneum maritum experitur,
ne dimiserit eum</i>; <i>sanctificatur enim infidelis uir a fideli uxore et
infidelis uxor a fideli marito</i>; <i>ceterum immundi essent filii
uestri</i>?</p>

<p>[2]&nbsp;Hanc monitionem fors de fidelibus iunctis simpliciter intellegendo
putent etiam infidelibus nubere licere. Qui ita interpretatur, absit ut sciens
se circumscribat. Ceterum manifestum est scripturam istam eos fideles
designare, qui in matrimonio gentili inuenti a Dei gratia fuerint. Secundum
uerba ipsa: <i>Si quis</i>, inquit, <i>fidelis uxorem habet infidelem</i>
---- non dicit: uxorem ducit infidelem ---- ostendit iam in matrimonio agentem
mulieris infidelis, mox gratia Dei conuersum, perseuerare cum uxore debere,
scilicet propterea, ne qui fidem consecutus putaret sibi diuertendum esse ab
aliena iam et extranea quodammodo femina.</p>

<p>[3]&nbsp;Adeo et rationem subicit: <i>in pace nos uocari a Domino</i> et
posse infidelem a fideli per usum matrimonii lucrifieri. Ipsa etiam clausula
hoc ita intellegendum esse confirmat: <i>Vt quisque</i>, ait, <i>uocatur a
Domino, ita perseueret</i>. Vocantur autem gentiles, opinor, non fideles.
Quodsi de fideli ante matrimonium pronuntiasset, absolute permiserat sanctis
uulgo nubere. Si uero permiserat, numquam tam diuersam atque contrariam
permissui suo pronuntiationem subdidisset, dicens: <i>Mulier defuncto uiro
libera est</i>; <i>cui uult nubat, tantum in Domino</i>.</p>

<p>[4]&nbsp;Hic certe nihil retractandum est. Nam de quo retractari potuisset,
apostolus cecinit. Ne quod ait: <i>cui uelit nubat</i>, male uteremur, adiecit:
<i>tantum in Domino</i>, id est in nomine Domini, quod est indubitate
Christiano. Ille igitur apostolus sanctus, qui uiduas et innuptas integritati
perseuerare mauult, qui nos ad exemplum sui hortatur, nullam aliam formam
repetundarum nuptiarum nisi in Domino praescribit, huic soli condicioni
continentiae detrimenta concedit. <i>Tantum</i>, inquit, <i>in Domino</i>:
adiecit pondus legi suae.</p>

<p>[5]&nbsp;<i>Tantum: </i>&lt;quo&gt;quo sono et modo enuntiaueris dictum
istud, onerosum est; et iubet et suadet et praecipit et hortatur et rogat et
comminatur. Destricta et expedita sententia est et ipsa sui breuitate facunda.</p>

<p>[6]&nbsp;Sic solet diuina uox, ut statim intellegas, statim obserues. Quis
enim non intellegere possit multa pericula et uulnera fidei in huiusmodi
nuptiis, quas prohibet, apostolum prouidisse et primo quidem carnis sanctae in
carne gentili inquinamentum praecauisse?</p>

<p>[7]&nbsp;Hoc loco dicet aliquis: quid ergo refert inter eum, qui in
matrimonio gentili a Domino allegitur, et olim id est ante nuptias fidelem, ut
non proinde carni suae caueant, cum alter a nuptiis infidelis arceatur, alter
in eis perseuerare iubeatur? Cur, si a gentili inquinamur, non et ille
diiungitur, quemadmodum iste non obligatur?</p>

<p>[8]&nbsp;Respondebo, si spiritus dederit, ante omnia allegans Dominum magis
ratum habere matrimonium non contrahi quam omnino disiungi; denique diuortium<sup>
</sup>prohibet, nisi stupri causa, continentiam uero commendat. Habet igitur
ille perseuerandi necessitatem, hic porro etiam non nubendi potestatem.</p>

<p>[9]&nbsp;Tunc, si secundum scripturam qui in matrimonio gentili a fide
deprehenduntur, propterea non inquinantur, quia cum ipsis alii quoque
sanctificantur, sine dubio isti, qui ante nuptias sanctificati sunt, si
extraneae carni commisceantur, sanctificare eam non possunt, in qua non sunt
deprehensi. Dei autem gratia illud sanctificat quod inuenit. Ita quod
sanctificari non potuit, immundum est; quod immundum est, cum sancto non habet
partem, nisi ut de suo inquinet et occidat.</p>
<p>&nbsp;</p>

<h3>III</h3>

<p>[1]&nbsp;Haec si ita sunt, fideles gentilium matrimonia subeuntes stupri
reos constat esse et arcendos ab omni communicatione fraternitatis, ex litteris
apostoli dicentis <i>cum eiusmodi ne cibum quidem sumendum. </i>Aut numquid
tabulas nuptiales die illo apud tribunal<sup> </sup>Domini proferemus et
matrimonium rite contractum allegabimus, quod uetuit ipse? Non adulterium est,
quod prohibitum est, non stuprum est? Extranei hominis admissio minus templum
Dei uiolat? minus membra Christi cum membris adulterae commiscet? Quod sciam,
non sumus nostri, sed pretio empti. Empti? Et quali pretio? Sanguine Dei. Laedentes
igitur carnem istam, eum laedimus de proximo.</p>

<p>[2]&nbsp;Quid sibi uoluit ille, qui dixit delictum quidem esse extraneo
nubere, sed minimum, cum alias ---- seposita carnis iniuria ad Dominum
pertinentis ---- omne delictum uoluntarium in Dominum grande est? Quanto enim
potestas uitandi fuit, tanto contumaciae crimine oneratur.</p>

<p>[3]&nbsp;Recenseamus nunc cetera pericula aut uulnera, ut dixi, fidei ab
apostolo prouisa, non carni tantum, uerum etiam et ipsi spiritui molestissima.
Quis enim dubitet obliterari quotidie fidem commercio infideli? <i>Bonos
corrumpunt, mores confabulationes mala. </i>Quanto magis conuictus et
indiuiduus usus. Quaeuis mulier fidelis Deum obseruet necesse est.</p>

<p>[4]&nbsp;Et quomodo potest duobus dominis seruire, Domino et marito, adde
gentili? Gentilem enim obseruando gentilia exhibebit: formam, extructionem,
munditias saeculares, blanditias turpiores; ipsa etiam matrimonii secreta
maculosa, non ut penes sanctos officia sexus cum honore ipsius necessitatis
tamquam sub oculis Dei modeste et moderate transiguntur.</p>
<p>&nbsp;</p>

<h3>IV</h3>

<p>[1]&nbsp;Sed uiderit qualiter uiro officia pendat, Domino certe non potest
pro disciplina satisfacere, habens in latere diaboli seruum, procuratorem
domini sui ad impedienda fidelium studia et officia, ut si statio facienda est,
maritus de die condicat ad balneas, si ieiunia obseruanda sint, maritus eadem
die conuiuium exerceat, si procedendum erit, numquam magis familiae occupatio
obueniat.</p>

<p>[2]&nbsp;Quis autem sinat coniugem suam uisitandorum fratrum gratia uicatim
aliena et quidem pauperiora quaeque tuguria circuire? Quis nocturnis
conuocationibus, si ita oportuerit, a latere suo adimi libenter feret? Quis
denique sollemnibus Paschae abnoctantem securus sustinebit? Quis ad conuiuium
dominicum illud, quod infamant, sine sua suspicione dimittet? Quis in carcerem
ad osculanda uincula martyris reptare patietur? [3]&nbsp;Iam uero alicui
fratrum ad osculum conuenire, aquam sanctorum pedibus offerre, de cibo, de
poculo inuadere, desiderare, in mente habere? Si pereger frater adueniat, quod
in aliena domo hospitium? Si cui largiendum erit, horreum, proma praeclusa
sunt.</p>
<p>&nbsp;</p>

<h3>V</h3>

<p>[1]&nbsp;Sed aliquis sustinet nostra nec obstrepit. Hoc est igitur delictum,
quod gentiles nostra nouerunt, quod sub conscientia iniustorum sumus, quod
beneficium eorum est, si quid operamur. Non potest nescire qui sustinet, aut si
celatur, quia non sustinet, timetur. Cum autem scriptura utrumque mandet, et
<i>sine alterius conscientia</i> et <i>sine nostra pressura</i> operari Domino,
nihil interest in qua parte delinquas, aut in conscientiam mariti, si sit
patiens, aut in conflictationem tui, dum uitatur impatiens.</p>

<p>[2]&nbsp;<i>Nolite</i>, inquit, <i>margaritas uestras porcis iactare, ne
conculcent eas et conuersi uos quoque euertant</i>.  Margaritae uestrae sunt
etiam quotidianae conuersationis insignia. Quanto curaueris ea occultare, tanto
suspectiora feceris et magis captanda gentili curiositati.</p>

<p>[3]&nbsp;Latebisme tu, cum lectulum, cum corpusculum tuum signas, cum
aliquid immundum flatu explodis, cum etiam per noctem exurgis oratum? Et non
magiae aliquid uideberis operari? Non sciet maritus quid secreto ante omnem
cibum gustes? Et si sciuerit panem, non illum credet esse, qui dicitur?</p>

<p>[4]&nbsp;Et haec ignorans quisque rationem simpliciter sustinebit sine
gemitu, sine suspicione panis an ueneni? Sustinent quidam, sed ut inculcent, ut
inludant huiusmodi feminis, quarum arcana in periculum, quod credunt,
reseruent, si forte laedantur sustinent(es), quarum dotes obiectione nominis
mercedem silentii faciant, scieicet apud arbitrium speculatorem litigaturi.
Quod plereaque non prouidentes aut re excru ciata aut fide perdita recognoscere
consuerunt.</p>
<p>&nbsp;</p>

<h3>VI</h3>

<p>[1]&nbsp;Moratur Dei ancilla cum laribus alienis, et inter illos omnibus
honoribus daemonum, omnibus sollemnibus regum, incipiente anno, incipiente
mense, nidore turis agitabitur. Et procedet de ianua laureata et lucernata, ut
de nouo consistorio libidinum publicarum, discumbet cum marito, saepe in
sodalitiis, saepe in popinis. Et ministrabit nonnumquam iniquis, solita quondam
sanctis ministrare. Et non hinc praeiudicium damnationis suae agnoscet, eos obseruans
quos erat iudicatura? De cuius manu desiderabit? De cuius poculo participabit?
Quid maritus suus illi, uel marito quid ipsa cantabit?</p>

<p>[2]&nbsp;Audiet sane, audiet aliquid de scaena, de taberna, de gehenna. Quae
Dei mentio? Quae Christi inuocatio? Vbi fomenta fidei de scripturarum
interiectione? Vbi Spiritus refrigerium? Vbi diuina benedictio? Omnia extranea,
omnia inimica, omnia damnata, adterendae saluti a malo immissa.</p>
<p>&nbsp;</p>

<h3>VII</h3>

<p>[1]&nbsp;Haec si illis quoque euenire possunt, qui in matrimonio gentili
fidem adepti morantur, tamen excusantur: ut in ipsis deprehensi a Deo et
iubentur perseuerare et sanctificantur et spem lucrationis<sup> </sup>accipiunt.
Si ergo ratum est apud Deum matrimonium huiusmodi, cur non et prospere cedat,
ut pressuris et angustiis et impedimentis et inquinamentis non ita lacessatur,
habens iam ex parte diuinae gratiae patrocinium?</p>

<p>[2]&nbsp;Nam et ad aliquam uirtutem caelestem documentis dignationis
alicuius uocatus ille de gentibus terrori est gentili, quo minus sibi
obstrepat, minus i&lt;n&gt;stet, minus speculetur. Sensit magnalia, uidit
experimenta, scit meliorem factum; sic et ipse Dei candidatus est timore. Ita
facilius huiusmodi lucrifiunt, in quos Dei gratia consuetudinem fecit.</p>

<p>[3]&nbsp;Ceterum aliud est ultro et sponte in prohibita descendere. Quae
Domino non placent, utique Dominum offendunt, utique a malo inferuntur. Hoc
signi erit, quod solis petitoribus placet nomen Christianum. Ideo inueniuntur,
qui tales non exhorreant, ut exterminent, ut abripiant, ut a fide excludant.
Habes causam, qua non dubites nullum huiusmodi matrimonium prospere decurri:
dum a malo conciliatur, a Domino uero damnatur.</p>
<p>&nbsp;</p>

<h3>VIII</h3>

<p>[1]&nbsp;Ad hoc quaeramus an iure, quasi reuera dispectores diuinarum
sententiarum. Nonne etiam penes nationes seuerissimi quique domini et
disciplinae tenacissimi seruis suis foras nubere interdicunt? Scilicet ne in
lasciuiam excedant, officia deserant, dominica extraneis promant. Nonne insuper
censuerunt seruituti uindicandas quae cum alienis seruis post dominorum denuntiationem
in consuetudine perseuerauerint?</p>

<p>[2]&nbsp;Seueriores habebuntur terrenae disciplinae caelestibus praeceptis,
ut gentiles quidem extraneis iunctae libertatem amittant, nostrae uero diaboli
seruos sibi coniungant et in statu suo perseuerent? Scilicet negabunt sibi a
Domino per apostolum eius denuntiatum. Quam huius amentiae causam detineam,
nisi fidei imbecillitatem pronam semper in concupiscentias saecularium
gaudiorum? [3]&nbsp;Quod quidem plurimum in lautioribus deprehensum est. Nam
quanto diues aliqua est et matronae nomine inflata, tanto capaciorem domum
oneribus suis requirit, ut campum in quo ambitio decurrat. Sordent talibus
ecclesiae. Difficile in domo Dei diues, ac si quis est, difficile caelebs. Quid
ergo faciant? Vnde nisi a diabolo maritum petant idoneum exhibendae sellae et
mulabus et cinerariis peregrinae proceritatis? Christianus ista etiam diues
fortasse non praestet.</p>

<p>[4]&nbsp;Quaeso te, gentilium exempla proponas tibi. Pleraeque et genere
nobiles et re beatae passim ignobilibus et mediocribus simul coniunguntur aut
ad luxuriam inuentis aut ad licentiam sec&lt;ta&gt;tis. Nonnullae se libere et
seruis suis conferunt, omnium hominum existimatione despecta, dummodo habeant a
quibus nullum impedimentum libertatis suae timeant. Christianam fidelem fideli
re minori nubere piget, locupletiorem futuram in uiro paupere.</p>

<p>[5]&nbsp;Nam si pauperum sunt regna caelorum, diuitum non sunt, plus diues
in paupere inueniet; maiore dote dotabitur de bonis eius, qui in Deo diues est.
Sit illa ex aequo in terris, quae in caelis forsitan non erit. Dubitandum et
inquirendum et identidem deliberandum est, an idoneus sit inuectis dotalibus
cui Deus censum suum credidit?</p>

<p>[6]&nbsp;Vnde sufficiamus ad enarrandam felicitatem eius matrimonii, quod
ecclesia conciliat et confirmat oblatio et obsignat benedictio, angeli
renuntiant, pater rato habet? Nam nec in terris filii sine consensu patrum rite
et iure nubunt.</p>

<p>[7]&nbsp;Quale iugum fidelium duorum unius spei, unius uoti, unius
disciplinae, eiusdem seruitutis. Ambo fratres, ambo conserui; nulla spiritus
camisue discretio, atquin uere <i>duo in carne una. </i>Vbi caro una, unus et
spiritus: simul orant, simul uolutantur, simul ieiunia transigunt, alterutro
docentes, alterutro exhortantes, alterutro sustinentes.</p>

<p>[8]&nbsp;In ecclesia Dei pariter utrique, pariter in conuiuio Dei, pariter
in angustiis, in persecutionibus, in refrigeriis. Neuter alterum celat, neuter
alterum uitat, neuter alteri grauis est. Libere aeger uisitatur, indigens
sustentatur. Elemosinae sine tormento, sacrificia sine scrupulo, quotidiana
diligentia sine impedimento; non furtiua signatio, non trepida gratulatio, non
muta benedictio. Sonant inter duos psalmi et hymni, et mutuo prouocant, quis
melius Domino suo cantet. Talia Christus uidens et audiens gaudet. His pacem
suam mittit. Vbi duo, ibi et ipse; ubi et ipse, ibi et malus non est.</p>

<p>[9]&nbsp;Haec sunt, quae apostoli uox illa sub breuitate intellegenda nobis
relinquit. Haec tibi suggere, si opus fuerit. His te ab exemplis quarumdam
reflecte. Non licet aliter fidelibus nubere, et si liceret, non expediret.</p>

<p>&nbsp;</p>
<p>&nbsp;</p>

</td>

<td width="2%">&nbsp;
</td>
<td align="middle" bgcolor="#0000ee" valign="top" width="3%">
<img src="../img/lent1.gif">
</td>
</tr>
</table>

<table border="0" cellPadding="0" cellSpacing="0" width="100%">
<tr>
<td align="left" bgcolor="#0000ee" valign="bottom" width="3%">
<a href="#top" title="Top">
<img border="0" src="../img/strel2.gif"></a></p>
<a href="../index.htm" target="_top" title="Library of Ruslan Khazarzar">
<img border="0" src="../img/strel1.gif"></a>
</td>
<td align="left" bgcolor="#0000ee" width="90%">
<a href="../index.htm" target="_top" title="Library of Ruslan Khazarzar">
<img alt="Library of Ruslan Khazarzar" border="0"
src="../img/b_title1.gif"></a>
</td>
<td align="middle" bgcolor="#0000ee" width="7%">&nbsp;
</td>
</tr>
</table>



</body>
</html>
