<html>
<head>
<title>Hieronymus. Contra Joannem Hierosolymitanum</title>
<meta name="author" content="Ruslan Khazarzar">
<meta name="keywords" content="Library of Ruslan Khazarzar, Hieronymus">
<meta name="description" content="Hieronymus, Latin">
<meta http-equiv="pragma" content="no-cache">
<style>
<!--
body      {background-color:#ffffff;color:#000000}
table     {background-color:#ffffff}
h1        {font-family:"Arial";font-size:16pt;margin-bottom:16pt;margin-top:16pt;text-align:center}
h2        {font-family:"Arial";font-size:14pt;margin-bottom:14pt;margin-top:14pt;text-align:center}
h3        {font-family:"Arial";font-size:12pt;margin-bottom:12pt;margin-top:12pt;text-align:center}
h4        {font-family:"Arial";font-size:11pt;margin-bottom:8pt;margin-top:8pt;text-align:center}
p         {font-family:"Arial";font-size:10pt;margin-bottom:2pt;margin-top:2pt;text-align:justify;text-indent:0pt}
p.m       {font-family:"Arial";font-size:9pt;margin-bottom:0pt;margin-top:0pt;text-align:justify;text-indent:25pt}
p.r       {font-family:"Arial";font-size:9pt;margin-bottom:0pt;margin-top:0pt;text-align:right;text-indent:0pt}
p.l       {font-family:"Arial";font-size:9pt;margin-bottom:0pt;margin-top:0pt;text-align:left;text-indent:0pt}
p.s       {font-family:"Arial";font-size:8pt;margin-bottom:0pt;margin-top:0pt;text-align:justify;text-indent:0pt}
p.c       {font-family:"Arial";font-size:9pt;margin-top:0pt;margin-bottom:0pt;text-align:center;text-indent:0pt}
a:link    {color:#000000;text-decoration:none}
a:visited {color:#000000;text-decoration:none}
a:active  {text-decoration:none}
a:hover   {color:#000000;text-decoration:underline}
span.g    {font-family:"Arial Unicode MS,Palatino Linotype,Code2000,TITUS Cyberbit Basic,Athena,Vusillus Old Face"}
span.h    {direction:rtl;font-size:12.0pt;font-family:"David"}
//-->
</style>
</head>

<body onselectstart="return false" oncopy="return false">

<table style='border:solid black .25pt' align=center cellpadding=15 cellspacing=0 width=700>
<tr><td>

<h2>Hieronymus Stridonensis</h2>

<h1>Contra Joannem Hierosolymitanum</h1>

<h4>(ed. J.-P. Migne, post. R.&nbsp;Khazarzar)</h4>

<p class=r>Patrologiae cursus completus. Series latina. Vol.&nbsp;23.
<br>Paris: Migne, 1845, pp.&nbsp;351&#150;396.</p>
<p>&nbsp;</p>

<p>1.&nbsp;<i>Joannes Hierosolymitanus, qui ante adeptum episcopatum monachus,
Arianis et Macedonianis adhaeserat, postquam ad pontificiam dignitatem evectus est,
Origenistis, qui in ea provincia multi erant aures accomodavit. Id aegre
admodum ferebant boni omnes, atque in primis S.&nbsp;Epiphanius, qui eum
Hierosolymae convenit, et praesens praesentem hortatus est, ut se ab errore
reciperet: ille e contrario ita excanduit, ut Epiphanium ipsum de
Anthropomorphitarum haeresi publice incusare non dubitarit. Ad haec rixarum
homo cupidus, causas quaerens vindictae, in eo se laesum ab Epiphanio
conquestus est, quod ille Paulinianum sancti Hieronymi fratrem in Palaestinae monasterio
agentem, extraditionem scilicet Salaminii episcopi presbyterum ordinaverit.
Quod ille quamquam satis bene excusaret: quod non in Parochia Joanni subjecta
id fecisset, unamque esse dissidii causam obtestaretur, violatam Origenianis
dogmatibus rectam fidem, Joannes hanc unam ordinationem iracundiae suae causam
praetexebat. Quamobrem et Hieronymum quoque, ejusdem Pauliniani fratris, multo
vero magis Origenismi causa, odio habuit. Cum enim ab Epiphanii partibus staret
S. Doctor, et non solum fratris sui ordinationem absque alterius injuria, sed
ex recepta inter Cypri episcopos consuetudine factam probe sciret, sed etiam
Origenis errores acribus qua verbis, qua scriptis jugularet, ita Joannis
iracundiam movit, ut ab illo de Ecclesiae communione fuerit ejectus: tametsi
cum tota Hierosolymitana Ecclesia continenter communicarit</i>.</p>

<p>2.&nbsp;<i>Tantos animorum motus Archelaus comes compescere statim initio
studuit, condictoque pacis ineundae loco, quoniam violatae fidei suspicio
discordias peperisset, e singulorum fidei professione inirent concordiam.
Joannes vero, semel atque iterum invitanti ad pasciscendum Archelao, modo unam,
modo aliam, levissimas excusationes praetendens, minime paruit. Sed ad
Theophilum Alexandrinum, ut par est credere, litteras dedit, in quibus illum de
ingravescenti discordia certiorem fecit, forte etiam ut adversarios suos
reprehenderet, deprecatus est. Theophilus blande pro eo ac debuit ad Hieronymum
scripsit, deque his quae abs Joanne acceperat, commonefecit, et ad pacem
invitavit. Ad quem noster epistolam 132 in nostra recensione rescribit, in qua
pacem ultro se quaerere professus, objecta singillatim diluit, causasque
contentionum, et violatae fidei legerit in Joannem. Tum laboranti magis ac
magis Ecclesiae succurrere volens Theophilus, Isidorum presbyterum pietatis
aliarumque virtutum fama notissimum, sed quem Origeniana labes corripuerat,
legatum mittit Hierosolymam cum litteris, quibus componere dissidentes animos
studet. Verum malus iste pacis sequester cum advenit Hierosolymam, legationem
suam renuntiavit, commissas tamen litteras reddere Hieronymo noluit, cui
quaerenti,</i> Si legatus es, redde legationis epistolas, si epistolas non
habes, quomodo legatum te probabis? <i>respondit habere se quidem litteras, sed
rogatum a Joanne ne redderet: proindeque maluit re infecta discedere, quam
favoris in Origenianas partes tolleret suspicionem. Auctor tamen fuit Joanni,
ut Apologiam ad Theophilum pro sua causa scriberet, ad eamque scribendam operam
suam commodavit,</i> ut, <i>inquit Hieron.</i> idem esset et dictator et
bajulus litterarum. <i>Itaque Joannes Epiphanii epistolae respondere
dedignatus, Apologiam illam quaquaversus misit, sed potissimum in Occidentem,
ut in sui gratiam maxime Romanorum sacerdotum aures praeoccuparet. Revera
Pammachius, multorum animos in diversa distractos fuisse scribit ad Hieronymum,
aliis Salaminii, aliis Hierosolymitani episcopi causam defendentibus: quibus
ipse excitatus, S. Doctorem rogat, ut quid rei sit, exponat. Jam vero hoc libro
Hieronymus illi morem gerit, ostenditque, adeo non Pauliniani fratris
ordinationem causam esse dissidii, sed Origenismi errores Joanni objectos, ut
praeterquam quod in Eleutheropolitano territorio, non in Aeliensi ordinatus est
Paulinianus, etiam ante ejus consecrationem, jam Origenis causa Joannem inter atque
Epiphanium fuerit illa altercatio. Origenismum vero ad octo revocat capita, e
quibus tria tantum Apologia illa sua Joannes purgaverit, 1<sup>o</sup> nec
Filium videre posse Patrem, nec Spiritum, Filium; 2<sup>o</sup> animas propter
peccata e coelo dilapsas in corpus esse veluti in carcerem conjectas; 3<sup>o</sup>
futurum, ut diabolus resipiscat, et convertatur, et cum Sanctis regnet; 4<sup>o</sup>
Adamum et Evam antequam peccarent corpore caruisse, quae corpora tunicis
pelliceis post peccatum indicantur; 5<sup>o</sup> carnem nequaquam suscitatum
iri, nosque sexu in resurrectione carituros; 6<sup>o</sup> paradisum terrestrem
allegorice intelligendum; 7<sup>o</sup> Aquas quae super coelos in Scriptura
dicuntur, esse Angelos, quae subter coelos sunt, daemones; 8<sup>o</sup>
hominem per peccatum Dei imaginem amisisse. Hos itaque errores iterum Joanni
objicit, ejusque Apologiae strophas exagitat, ipsum continuo alloquens
Hierosolymitanum episcopum</i>.</p>

<p>3.&nbsp;<i>Sunt porro, quibus liber iste ab auctore non finitus videatur,
quod ea factum de causa putant, quod eo ipso tempore quo scribebatur, Theophili
studio pax inita tandem sit. Verum neque improbabile sit opinari, temporum
injuria postremam ejus partem, eamque perexiguam, excidisse. Ut ut se res
habeat, certe Rufinum latuit isthaec elucubratio, in quam maxime velitari non
destitisset in Invectivarum libris. Ex his mirum quantum eruditi viri
dissentiant in assignanda illi temporis epocha: qui citius anno 393, qui serius
406, affigunt, alii prout libitum fuit, intermediis annis. Nos ut an. 399, vel
400 consignemus, duobus hisce argumentis persuademur, quae in notis
Chronologicis Epistolarum jam proposuimus. Primum est, quod Commentarios in
Ecclesiastem, et explanationem Epistolae ad Ephesios a se</i> ante annos ferme
decem <i>concinnatam tradit; quos ut de Commentariis tantum dicamus, circa
annum 390 adornasse idem ipse testatur tum alibi, tum praecipue in eorumdem
Praefatione ad Paulam et Eustochium, ubi,</i> post ferme quinquennium, <i>ex
quo Roma evasisset, istud se operis suscepisse, planissime indicat. His porro
si ferme decem adjunxeris, annus efficitur 399 aut 400. Alterum, quo idem
tempus colligitur, argumentum inde petimus, quod sub Opusculi finem se dicit</i>
ante annos tredecim Antiochiam celeberrimam urbem deseruisse, ut in agris ac
solitudine, adolescentiae deflens peccata, Christi in se misericordiam
deflecteret. <i>Enimvero, non nisi ab exacto anno 386 hi tredecim supputari
ullo modo possunt, siquidem usque ad superioris 385 Augustum mensem Romae eum
constitisse compertum est; quo tempore cum in Orientem adnavigasset, aliis
subinde regionibus peragratis, tum demum substitit Antiochiae: quam urbem ideo
se indicat deseruisse, quod in ejus Ecclesia, ad quam ob ordinationem pertinere
videretur, cum splendide posset munere sacerdotii defungi, maluit agros ac
solitudinem appetere, ut adolescentiae peccata poenitentia deleret. Tredecim
ergo annis illi 386 superadditis, exoritur 399, aut initium 400, cui magis
placet hunc librum ascribere, antequam Isidorus Alexandrinus presbyter a synodo
ejus anni ac loci per Theophilum damnaretur</i>.</p>
<p>&nbsp;</p>

<h2>Eusebii Hieronymi Stridonensis Presbyteri
<br>Contra Joannem Hierosolymitanum,
<br>ad Pammachium, liber unus</h2>

<p>1.&nbsp;<i>Periculosum de alterius animo judicare.</i>—Si juxta Paulum
apostolum, quod sentimus orare non possumus <i>(Rom. VIII, 26)</i>, ac propriae
mentis cogitationem sermo non explicat; quanto magis periculosum est de
alterius animo judicare, et singulorum dictorum atque verborum investigare
atque proferre rationem? Natura hominum prona est ad clementiam, et in alieno
peccato sui quisque miseretur. Si ergo reum in sermone reprehenderis,
simplicitatem vocabit; si calliditatem argueris, imperitiam confitebitur, ut
suspicionem vitet malitiae. Atque ita fiet ut tu qui arguis, calumniator: ille
qui reprehenditur, non haereticus, sed rusticus judicetur. Nosti, Pammachi [<i>Al.</i>
Pammachium], nosti me ad hoc opus non inimicitiis, non gloriae cupiditate
descendere; sed provocatum litteris tuis ex ardore fidei; ac velle si fieri
posset, omnes idipsum sapere, nec impatientiae ac temeritatis posse reprehendi,
si [<i>Al.</i> qui] post triennium loquor. Denique nisi ad Apologiam, de qua nunc
scribere institui, multorum animos diceres perturbatos, et in utramque partem
fluctuare sententiam, decreveram in incepto silentio permanere.</p>

<p>2.&nbsp;<i>Novatus et Montanus. Qui pure credit, pure loqui debet. In
suspicione haereseos nemo sit patiens.</i>—Facessat itaque Novatus errantibus
non manus porrigens, Montanus cum insanis feminis prosternatur, jacentes in
barathrum praecipitans, ne leventur. Quotidie peccamus omnes et in aliquo
labimur. Qui ergo in nos clementes sumus, rigorem contra alios non tenemus: quin
potius oramus, petimus, obsecramus, ut aut simpliciter nostra fateatur, aut
aperte defendat aliena. Nolo verborum ambiguitates: nolo mihi dici, quod et
aliter possit intelligi. Revelata facie gloriam Domini contemplemur <i>(II Cor.
III, 18)</i>. Claudicabat quondam et Israeliticus populus in utroque pede. Sed
<i>Elias</i>, qui interpretatur, <i>fortis Domini: Usquequo</i>, ait,
<i>claudicatis in utroque vestigio? Si Dominus est Deus, ambulate post eum: si
autem Baal, sequimini eum (III Reg. XVIII, 21)</i>. Et ipse Dominus de Judaeis:
<i>Filii alieni mentiti sunt mihi: filii alieni inveteraverunt, et
claudicaverunt a semitis suis (Ps. XVII, 46)</i>. Certe si haereseos nulla
suspicio est (ut cupio et credo) cur non verbis meis meum sensum loquitur? Quam
ille simplicitatem vocat, ego malitiam interpretor. Persuadere mihi vult, quod
pure credat; pure ergo et loquatur. Et si quidem unum verbum, vel unus sensus
esset ambiguus, si duo, si tres, ignorantiae veniam tribuerem: nec ea quae aut
obscura vel dubia sunt, de certis et perspicuis aestimarem. Nunc vero quae ista
simplicitas est, quasi super ova et aristas inter theatrales praestigias
pendenti gradu incedere: ubique dubium, ubique suspectum? Putes eum non
expositionem fidei, sed figuratam controversiam scribere. Quod iste nunc
appetit, olim in scholis didicimus. Nostra adversum nos dimicat armatura. Etiam
si bene credit, et circumspecte et timide loquitur, suspicionem mihi facit
nimia diligentia. <i>Qui ambulat simpliciter, ambulat confidenter (Prov. X, 9)</i>.
Stultum est frustra infamiam sustinere. Objicitur ei crimen, cujus non habet
conscientiam. Ergo crimen quod totum pendet in verbo, neget confidenter, ac
libere faciat invidiam adversario suo (<i>S. Epiphanio</i>). Eadem audacia qua
ille insimulat, hic defendat. Cumque omnia dixerit quae voluerit, quae proposuerit,
quae suspicionibus carent: si perseverat calumnia, conserta manu in jus trahat.
Nolo in suspicione haereseos quemquam esse patientem; ne apud eos qui ignorant
innocentiam ejus, dissimulatio conscientia judicetur, si taceat: licet
superfluum sit ejus praesentiam quaerere, et extorquere silentium, cujus apud
et litteras teneas.</p>

<p>3.&nbsp;<i>Joannem ipsum alloquitur.</i>—Scimus omnes, quid tibi scripserit,
quid in te arguerit, in quo (ut tu vis) calumniatus sit. Responde ad singula,
per Epistolae hujus gradere vestigia, ne punctum quidem et apicem calumniae
transeas. Si enim egeris negligenter, et (ut ego tibi credo juranti) casu
aliqua transieris, statim ille clamabit et dicet: Hic hic te victum [<i>Fort.</i>
vinctum] teneo: hic totius negotii cardo versatur. Non aeque inimici audiunt,
et amici. Qui inimicus est, etiam in scirpo nodum quaerit: amicus prava quoque
recta judicat. Scribunt saeculi litterae, amantium caeca esse judicia; quas tu
forsitan sacris Voluminibus occupatus omnino neglexeris. Numquam de amicorum judicio
glorieris. Illud verum est testimonium, quod ab inimica voce profertur. Alioqui
si amicus pro te dixerit, non testis, aut judex, sed fautor putabitur. Haec et
hujusmodi loquentur inimici tui, qui tibi forte non credant, et movere cupiant
stomachum. Caeterum ego quem numquam volens laesisti, cujus semper in Epistolis
tuis nomen cogeris ventilare, do consilium ut aperte aut fidem Ecclesiae
praedices, aut loquaris, ut credis. Dispensatio etenim ac libratio ista prudens
verborum, indoctos decipere potest. Cautus auditor et lector cito deprehendet
insidias: et cuniculos quibus veritas subvertitur, aperte in luce demonstrabit.
Et Ariani, quos optime nosti, multo tempore propter scandalum nominis <span
class=g>&#8001;&#956;&#959;&#959;&#8059;&#963;&#953;&#959;&#957;</span> (<i>consubstantialem</i>)
se damnare simulabant, venenaque erroris circumlinebant melle verborum. Sed
tamdem coluber se tortuosus aperuit, et noxium caput, quod spiris totius
corporis tegebatur, spiritali mucrone confossum est. Recipit, ut scis, Ecclesia
poenitentes; et numero superata peccantium dum deceptis gregibus consulit,
pastorum vulneribus ignoscit. Eadem nunc in veteri et nova haeresi consuetudo
servatur, ut aliud populi audiant, aliud praedicent sacerdotes.</p>

<p>4.&nbsp;<i>Joanni episcopo in Palaestina non communicabant plures. Joannem
haereticum vocabat S. Epiphanius. Athanasius et Paulinus soli in Oriente
catholici.</i>—Ac primum antequam epistolam tuam, quam scripsisti ad episcopum
Theophilum, interpretatam huic volumini inseram, et ostendam tibi, me
intelligere nimis cautam [<i>Al.</i> tantam] prudentiam tuam, expostulare tecum
libet. Quae haec est tanta arrogantia, non respondere de fide interrogantibus?
Tantam fratrum multitudinem, et Monachorum choros, qui tibi in Palaestina non
communicant, quasi nostes publicos aestimare? Dei Filius propter unam morbidam
ovem, nonaginta novem in montibus derelictas, alapas, crucem, flagella
sustinuit, et suis humeris portavit ad coelos bajulans, et patiens delicatam
peccatricem. Tu beatissimus papa, et fastidiosus antistes, solus dives, solus
sapiens, solus nobilis ac disertus, conservos tuos, et redemptos sanguine
Domini tui, rugata fronte et obliquis oculis despicis? Hoc est illud, quod,
Apostolo praecipiente, didicisti: <i>Parati semper ad satisfactionem omni
poscenti vos rationem de ea quae in vobis est spe</i> <i>(I Pet. III, 15)</i>?
Finge nos occasionem quaerere, et sub praetextu fidei lites serere, schisma
conficere, jurgia concitare. Tolle occasionem volentibus occasionem; ut
postquam de fide satisfeceris, et omnes nodos qui contra te nectuntur
absolveris, tunc liquido omnibus probes, non dogmatum, sed ordinationis esse
certamen. Nisi forte prudenti consilio, ideo de fide interrogatus taces, ne
videaris haereticus esse [<i>Al.</i> fuisse], cum satisfeceris. Omnia ergo
crimina, quibus accusantur homines, refutare non debent: ne postquam
negaverint, criminosi sint. At contemnis laicos, diaconos atque presbyteros.
Potes enim (ut gloriaris et jactitas) in una hora mille clericos facere. Habes
papam Epiphanium, qui te aperte missis litteris haereticum vocat. Certe nec
aetate, nec scientia, nec vitae merito, nec totius orbis testimonio, major illo
es. Si aetatem quaeris, juvenis ad senem scribis [<i>Al.</i> scribes]. Si
scientiam, non sic eruditus ad doctum: licet te fautores tui, disertiorem
Demosthene, acutiorem Chrysippo, sapientiorem Platone contendant, et tibi ipsi forte
persuaserint. De vita autem et fide nihil amplius dicam, ne te laedere videar.
Eo tempore quo totum Orientem (excepto papa Athanasio atque Paulino) Arianorum
et Eunomianorum haeresis possidebat, quando tu Occidentalibus et in medio
exsilio confessoribus, non communicabas; ille vel presbyter monasterii ab
Eutychio audiebatur, vel postea Episcopus Cypri a Valente non tangebatur.
Tantae enim venerationis semper fuit, ut regnantes haeretici, ignominiam suam
putarent, si talem virum persequerentur. Scribe igitur ad hunc. Responde
epistolae ejus: sentiant caeteri finem, eloquentiam, prudentiam tuam, ne tibi
solus disertus esse videaris. Cur ab alio provocatus, aliorsum arma convertis?
Palaestinae [<i>Al.</i> Palaestinis] interrogaris, et respondes Aegypto. Aliis
lippientibus, ungis oculos non dolentium. Si placitura nobis alteri loqueris,
satis superbe: si aliud quam quaerimus, satis superflue.</p>

<p>5.&nbsp;<i>Theophilus quid probaverit.</i> Sed dicis, epistolam meam
probavit Alexandrinus episcopus. Quid probavit? contra Arium, contra Photinum,
contra Manichaeum bene locutum. Quis enim te hoc tempore arguit Arianum? quis
tibi nunc Photini, Manichaeique crimen impingit? Olim ista emendata sunt atque
concussa. Non eras tam stultus, ut aperte defenderes haeresim, quam sciebas
Ecclesiae displicere. Noveras te si hoc fecisses, statim loco movendum, et
solii tui delicias suspirabas. Sic sententiam temperasti, ut nec simplicibus
displiceres, nec tuos offenderes. Bene scripsisti, sed nihil ad causam
pertinens. Unde noverat Alexandrinae Ecclesiae pontifex, in quibus arguereris?
quorum a te confessio postularetur? Debueras tibi objecta proponere, et sic ad
singula respondere. Vetus narrat historia: Quidam cum diserte diceret,
ferreturque impetu ac volubilitate verborum, causamque omnino non tangeret,
prudens auditor et judex: &quot;Bene, inquit, bene, sed quo istud tam
bene?&quot; Imperiti medici ad omnes oculorum dolores uno utuntur collyrio. Qui
arguitur in pluribus, et in dilutione criminum aliqua praetermittit, quidquid
tacuerit, confitetur. An non respondisti ad epistolam Epiphanii, et proposuisti
ipse quae dissolveres? Nimirum hac fiducia respondisti: Nullus fortiter a
semetipso caeditur, Elige e duobus, quod vis. Optio tibi dabitur, aut
respondisti ad epistolam Epiphanii, aut non. Si respondisti, cur maxima et
plurima de his quae tibi objecta sunt, reliquisti? Si non respondisti: ubi est
illa Apologia tua, in qua gloriaris apud simplices: et quasi [<i>Al.</i> quam]
ignorantibus causam, huc illucque disseminas?</p>

<p>6.&nbsp;<i>Tribus ex octo quaestionibus Jo. respondit.</i> Octo tibi (ut
statim probabo) de spe fidei Christianae quaestionum capita objecta sunt. Tria
tantum tangis, et praeteris. In caeteris grande silentium est. Si ad septem
absolutissime respondisses, haererem tamen [<i>Al.</i> tantum] in uno crimine:
et quod tacueras, hoc tenerem. Nunc vero quasi auribus lupum apprehenderis, nec
tenere potes, nec audes dimittere. Ipsa quoque tria quasi negligens atque
securus, quasique aliud agens: et in quibus aut nulla aut parva sit quaestio,
praetervolas atque perstringis. Et ita opertus ac tectus incedis, ut plus
confitearis tacendo quam renuas disputando. Quis non protinus tibi potest
dicere: <i>Si lumen quod in te est, tenebrae sunt, ipsae tenebrae quantae erunt</i>
<i>(Matth. VI, 23)</i>? Si tres quaestiunculae, de quibus visus es aliquid dicere,
suspicione et culpa non carent, et fraudulenter ac lubrice scriptae
coarguuntur, quid faciemus de quinque reliquis, in quibus quia nulla ambigui
sermonis dabatur occasio, nec illudere poteras audientes, maluisti omnino
reticere, quam aperte quod rectum [<i>Al.</i> tectum] fuerat confiteri.</p>

<p>7.&nbsp;<i>Octo ex Origenis erroribus quaestionum capita Joanni objecta ab
Epiphanio.</i>—Et primum de libro <span class=g>&#960;&#949;&#961;&#8054;
&#7944;&#961;&#967;&#8182;&#957;</span> ubi loquitur: sicut enim incongruum est
dicere, quod possit Filius videre Patrem: ita inconveniens est opinari, quod
Spiritus sanctus possit videre Filium. Secundum, quod in hoc corpore quasi in
carcere sint animae religatae; et antequam homo fieret in paradiso, inter
rationales creaturas in coelestibus commoratae sunt. Unde postea in
consolationem suam anima loquitur in Psalmis: <i>Priusquam humiliarer, ego
deliqui</i> <i>(Ps. CXVIII, 67)</i>. Et: <i>Revertere, anima mea, in requiem
tuam</i> <i>(Ps. CXIV, 7)</i>. Et: <i>Educ de carcere animam meam</i> <i>(Ps.
CXLI, 8)</i>, et caetera his similia. Tertium, quod dicat, et diabolum et
daemones acturos poenitentiam aliquando, et cum sanctis ultimo tempore
regnaturos. Quartum, quod tunicas pelliceas humana corpora interpretetur,
quibus post offensam et ejectionem de paradiso Adam et Eva induti sint, haud
dubium quin ante in paradiso sine carne, nervis et ossibus fuerint. Quintum,
quod carnis resurrectionem membrorumque compagem, et sexum quo viri dividimur a
feminis, apertissime neget: tam in explanatione primi psalmi, quam in aliis
multis tractatibus. Sextum, quod sic paradisum allegorizet, ut historiae auferat
veritatem; pro arboribus Angelos, pro fluminibus virtutes coelestes
intelligens: totamque paradisi continentiam tropologica interpretatione
subvertat. Septimum; quod aquas, quae super coelos in Scripturis esse dicuntur,
sanctas supernasque virtutes, quae super terram et infra terram contrarias et
daemoniacas esse arbitretur. Octavum, quod extremum objicit, imaginem et
similitudinem Dei, ad quam homo conditus fuerat, dicit ab eo perditam; et in
homine post paradisum non fuisse.</p>

<p>8.&nbsp;<i>Humilitas ac charitas Epiphanii. Praetextatus consul designatus;
quid solebat dicere. Fides pura moram non patitur. Zelus fidei quis debeat
esse.</i>—Hae sunt sagittae, quibus confoderis: haec tela, quibus in tota
Epistola vulneraris: excepto eo, quod tuis genibus advolutus, sanctamque
canitiem seposito parumper Sacerdotis honore substernens [<i>Al.</i>
substinens], deprecatur salutem tuam, et his verbis loquitur: &quot;Praesta
mihi et tibi ut salveris, sicut scriptum est, A generatione perversa: et recede
ab haeresi Origenis, et a cunctis haeresibus, dilectissime.&quot; Et infra:
&quot;Propter defensionem haereseos adversum me odia suscitantes rumpitis
charitatem, quam in vobis habui: intantum, ut faceretis nos etiam poenitere
quare vobis communicaverimus, ita Origenis errores et dogmata defendentibus.&quot;
Dic mihi, disputator egregie, de octo capitulis, ad quae responderis. Paulisper
de caeteris taceo [<i>Al.</i> tacens]. Prima illa blasphemia, quod nec Filius
Patrem, nec Filium possit videre Spiritus sanctus, quibus a te telis confossa
est? &quot;Sanctam, inquit, et adorandam Trinitatem, ejusdem substantiae, et
coaeternam; ejusdem gloriae et divinitatis credimus: anathematizantes eos, qui
grande aut parvum, aut inaequale, aut visibile in deitate Trinitatis quidquam
loquuntur. Sed sicut incorporalem, invisibilem, et aeternum dicimus Patrem: sic
incorporalem, invisibilem et aeternum dicimus Filium et Spiritum sanctum.&quot;
Nisi hoc diceres, Ecclesiam non teneres: et tamen non quaero, si ante non
dixeris: non eventilabo, si amaveris eos qui talia praedicaverint; cum quibus fueris,
quando ista dicentes exsilia sustinebant: quis sit ille, qui Theone presbytero
Spiritum sanctum Deum [<i>Al.</i> Domini] in Ecclesia praedicante, clauserit
aures, forasque cum suis concitus fugerit, ne tantum audiret piaculum. Statim
sera conversione fidelem, inquit, volo. Miserabilis Praetextatus, qui
designatus consul est mortuus. Homo sacrilegus, et idolorum cultor, solebat
ludens beato Papae Damaso dicere: Facite me Romanae urbis episcopum, et ero
protinus Christianus. Quid mihi longo sermone et laciniosis periodis Arianum te
non esse demonstras? Aut nega hoc dixisse eum, qui arguitur: aut si locutus est
talia, damna, quia dixerit. Vis scire quantus sit ardor bene credentium? audi
Apostolum: <i>Et si nos [Al.</i> homo], <i>aut Angelus de coelo aliter
evangelizaverit vobis quam annuntiavimus, anathema sit</i> <i>(Gal. I, 8)</i>.
Tu mihi ut crimen extenues, et dissimulato nomine criminosi, quasi secura sint
omnia, et nullus in blasphemiis arguatur, otiosam fidem artifici sermone
contexis. Dic statim, et Epistola tua hoc habeat exordium, anathema ei, qui
talia ausus est scribere. Fides pura moram non patitur. Ut apparuerit scorpius,
illico conterendus est. David inventus secundum cor Domini, <i>Nonne,</i>
inquit, <i>odientes te, Domine, oderam et super inimicos tuos tabescebam?
Perfecto odio oderam illos</i> <i>(Ps. CXXXVIII, 21)</i>. Ego si patrem, si
matrem, si germanum adversus Christum meum audivissem ista dicentes, quasi
rabidi canis blasphemantia ora lacerassem, et fuisset in primis manus mea super
eos. Qui patri et matri dixerunt: <i>Non novimus vos,</i> hi impleverunt
voluntatem Domini. Qui diligit patrem aut matrem super Christum, non est eo
dignus <i>(Mat. X, 37)</i>.</p>

<p>9.&nbsp;<i>Invisibiles sunt angeli. Hieronymi pura fides ac sinceritas.</i>—Objicitur
tibi, quod magister tuus, quem catholicum vocas, quem defendis obnixe, dixerit:
&quot;Filius non videt Patrem; et Filium non videt Spiritus sanctus: Et tu mihi
dicis: Invisibilis Pater, invisibilis Filius, invisibilis Spiritus
sanctus:&quot; quasi non et Angeli et Cherubim et Seraphim, secundum naturam
suam oculis nostris invisibiles sint? Certe David etiam de aspectu coelorum
dubitans: <i>Videbo,</i> inquit, <i>coelos, opera digitorum tuorum</i> <i>(Ps.
VIII, 4)</i>. Videbo, non video. Videbo, quando facie revelata gloriam Domini
fuero contemplatus: nunc autem ex parte videmus, et ex parte cognoscimus <i>(I
Cor. XIII, 9)</i>. Quaeritur an Patrem videat Filius: et tu dicis:
&quot;Invisibilis Pater est.&quot; Deliberatur an Filium videat Spiritus
sanctus: et tu respondes, &quot;Invisibilis est Filius.&quot; Versatur in
causa, an se invicem Trinitas videat, humanae aures tantam blasphemiam ferre
non sustinent: et tu dicis, &quot;Invisibilis Trinitas est.&quot; In laudes
caeteras evagaris: peroras in his, quae nullus inquirit. Auditorem aliorsum
trahis, ut quod quaerimus, non loquaris. Verum haec ex superfluo dicta sint.
Donamus tibi, ut non sis Arianus: immo plus, ut numquam fueris. Concedimus, ut
in expositione primi capituli, adversum te nulla suspicio sit, et totum pure,
totum simpliciter sis locutus, eadem simplicitate et nos tecum loquimur. Num
papa Epiphanius accusavit te, quod Arianus esses? Num Eunomii <span class=g>&#7936;&#952;&#8051;&#959;&#965;</span>,
aut Aerii tibi impegit haeresim? Hoc per totam Epistolam quaeritur quod
Origenis dogmatum sequaris errores, et quosdam habeas hujus haereseos socios.
Cur aliud interrogatus, respondes aliud, et quasi cum stultis loquaris
dissimulatis criminibus, quae in litteris continentur, replicas quid in
Ecclesia praesenti Epiphanio dixeris? Confessionem fidei postularis, et
disertissimos tractatus tuos nolentibus ingeris? quaeso, lector, ut memor
tribunalis Domini, et de judicio tuo te intelligens judicandum, nec mihi, nec
adversario faveas, neve personas loquentium, sed causam consideres. Dicamus
ergo quod coepimus.</p>

<p>10.&nbsp;<i>Isaias Virginis demonstrator.</i>—Scribis in Epistola tua, quod
antequam Paulinianus presbyter fieret, numquam te Papa Epiphanius super
Origenis errore convenit. Primum dubium est, et de personis disputo. Ille
objecisse se dicit, tu negas: ille testes profert, tu non vis audire productos.
Ille etiam commemorat alium esse conventum, tu pro utroque dissimulas: mittit
tibi per Clericum suum epistolam, responsionem flagitat: taces, mutire non
audes, et Paelestinae provocatus, Alexandriae loqueris. Inter illum et te, cui
accommodanda sit fides, non est meum dicere. Puto quod nec ipse audeas adversum
talem ac tantum virum, tibi veritatem, illi mendacium deputare. Sed fieri
potest, ut unusquisque pro se loquatur. Teipsum contra te testem vocabo. Si
enim nulla de dogmatibus quaestio versabatur: si stomachum senis non moveras:
si ille tibi nihil responderat, quid necesse erat, ut in uno Ecclesiae
tractatu, de cunctis dogmatibus, homo non satis eloquens, disputares: de
Trinitate, de assumptione dominici corporis, de cruce, de inferis, de Angelorum
natura, de animarum statu, de resurrectione Salvatoris, et nostra: et in terra,
quae forsitan oblitus es scribere, praesentibus populis et tali ac tanto viro,
intrepidus diceres, et omnia una saliva continuares? Ubi sunt veteres Ecclesiae
tractatores, qui vix singulas quaestiones explicare multis voluminibus
potuerunt? ubi electionis vas, tuba Evangelii, rugitus leonis nostri, tonitruus
gentium, flumen eloquentiae Christianae, qui mysterium retro generationibus
ignoratum, et profundum divitiarum sapientiae et scientiae Dei magis miratur,
quam loquitur <i>(Rom. II, 33; Col. I, 26)</i>? Ubi Isaias Virginis demonstrator,
qui in una quaestione succumbens ait: <i>Generationem ejus quis enarrabit</i> <i>(Isai.
LIII, 8)</i>? Repertus est saeculis nostris haud grandis homunculus, qui de
cunctis Ecclesiae quaestionibus, uno linguae rotatu sole clarius coruscaret. Si
nemo a te postulabat, et tranquilla erant omnia, stulte tanta disputandi
voluisti subire discrimina. Si jam tunc in satisfactione fidei loquebaris, ergo
non est ordinatio presbyteri, causa discordiae: quem constat multo post tempore
constitutum. Fefellisti absentes, et litterae tuae peregrinis auribus
blandiuntur.</p>

<p>11.&nbsp;<i>Anthropomorphitae.</i>—Nos hic eramus, cuncta novimus, quando
contra Origenem in Ecclesia tua, Papa Epiphanius loquebatur: quando sub illius
nomine in vos [<i>Al.</i> nos] jacula torquebantur. Tu et chorus tuus canino
rictu, naribusque contractis, scalpentes capita, delirum senem nutibus
loquebamini. Nonne ante sepulcrum Domini misso Archidiacono praecepisti, ut
talia disputans conticesceret? Quis hoc umquam presbytero suo coram plebe
imperavit [<i>Al.</i> impetravit] Episcopus? Nonne cum de Anastasi pergeretis
ad crucem, et ad eum omnis aetatis et sexus turba conflueret, offerens
parvulos, pedes deosculans, fimbrias vellens: cumque non posset praemovere
gradum, sed in uno loco vix fluctus inundantis populi sustineret, tu tortus invidia
adversus gloriosum senem clamitabas: nec erubuisti in os ei dicere, quod volens
et de industria moraretur. Recordare, quaeso, illius diei, quando ad horam
septimam invitatus populus spe sola, quasi postea auditurus Epiphanium esset,
detinebatur, quid tunc concionatus sis. Nempe contra Anthropomorphitas, qui
simplicitate rustica Deum habere membra, quae in divinis libris scripta sunt,
arbitrantur, furens et indignans loquebaris: oculos et manus et totius corporis
truncum, in senem dirigebas, volens illum suspectum facere stultissimae
haereseos. Postquam lassus ore arido, resupinaque cervice ac trementibus labiis
conticuisti, et tandem totius populi voto completa sunt, quid tibi fecit
delirus et fatuus senex? Surrexit, ut se indicaret pauca dicturum esse,
salutataque et voce et manu Ecclesia, &quot;Cuncta (inquit) quae locutus est
collegio frater, aetate filius meus, contra Anthropomorphitarum haeresim, bene
et fideliter locutus est, quae mea quoque damnatur voce. Sed aequum est, ut
quomodo hanc haeresim condemnamus, etiam Origenis perversa dogmata
condemnemus.&quot; Qui risus omnium, quae acclamatio consecuta sit, puto quod
retineas. Hoc est illud quod in Epistola tua dieis, loquentem illum ad populum
quae vellet, et qualia vellet. Scilicet delirabat, qui in regno tuo contra tuam
sententiam loquebatur. Quae vellet, inquis, et qualia vellet. Vel lauda, vel
reproba. Quid et hic dubius incedis? Si bona erant quae loquebatur, cur non
aperte praedicas? Si mala, cur non constanter reprehendis? Atqui columna
veritatis ac fidei, qui de tanto viro audet dicere, loquente illo ad populum
quae vellet: de seipso quam prudenter et verecunde, quam humiliter referat,
consideremus. &quot;Cum, inquit, et nos quadam die ante eum locuti essemus et
praesens lectio [<i>Evangelii</i>] provocasset, audiente illo, et universa
Ecclesia, de fide et omnibus ecclesiasticis dogmatibus haec locuti sumus, quae
et semper, gratia Dei, indesinenter in Ecclesia docemus, et in
catechesibus.&quot;</p>

<p>12. <i>Pater episcoporum Epiphanius.</i>—Rogo quae est ista confidentia, qui
tantus animi tumor? Gorgiam Leontinum cuncti philosophi et oratores lacerant,
quod ausus sit, publice sella posita, polliceri responsurum se, de qua quisque
re interrogare voluisset. Nisi me honor sacerdotii, et veneratio nominis
refrenaret, et scirem illud Apostoli: <i>Nesciebam, fratres, quia Pontifex est:
scriptum est enim: Principem populi tui non maledices</i> <i>(Act. XXIII, 5;
Exod. XXII)</i>, qua vociferatione et indignatione verborum, de tua narratione
conquererer! Licet ipse nominis tui extenues dignitatem, cum patrem pene omnium
episcoporum, et antiquae reliquias sanctitatis et opere et sermone despicias.
Dicis te quadam die, cum praesens lectio provocasset, audiente illo et universa
Ecclesia, de fide et omnibus ecclesiasticis dogmatibus disputasse. Nunc est
mirari Demosthenem, qui pulcherrimam orationem contra Aeschinem multo tempore
dicitur exarasse. Frustra suspicimus [<i>Al.</i> suscipimus] Tullium; refert
enim Cornelius Nepos, se praesente, iisdem pene verbis quibus edita est, eam
pro Cornelio seditioso tribuno defensionem peroratam. En Lysias noster, en
Gracchus, et ut aliquid de neotericis inferam, Qu. Aterius, qui ingenium in
numerato habebat, ut sine monitore tacere non posset: de quo egregie Caesar
Augustus, &quot;Quintus, inquit, noster sufflaminandus est.&quot;</p>

<p>13.&nbsp;<i>Consuetudo Ecclesiae pro baptizandis.</i>—Quisquamne prudentum
et sani capitis in uno Ecclesiae tractatu, de fine et de omnibus ecclesiasticis
dogmatibus se asserat disputasse? Quaeso te ut ostendas mihi, quae sit illa
lectio, toto Scripturarum sapore condita, cujus te occasio provocarit, ut
repente ad periculum ingenii descenderes? Et nisi tibi disertitudinis tuae
fluvius inundasset, poteras argui, quod non posses ex tempore de cunctis
dogmatibus dicere. Verum quid hoc est? aliud promittis, et aliud exhibes. Consuetudo
autem apud nos istiusmodi est, ut his qui baptizandi sunt; per quadraginta
dies, publice tradamus sanctam et adorandam Trinitatem [<i>fidei symbolum</i>].
Si te praesens lectio provocavit, ut de cunctis dogmatibus una hora diceres,
quid necesse fuit quadraginta dierum replicare doctrinam? Sin autem ea
referebas, quae per totam quadragesimam locutus es, quomodo te quadam die, ut
de cunctis dogmatibus diceres, una lectio provocavit? Sed et hic ambigue
loquitur: potest enim fieri, ut quae per quadraginta dies tradere solebat in
Ecclesia baptizandis, haec sub unius lectionis occasione perstrinxerit. Ejusdem
enim eloquentiae est, et pauca multis, et multa paucis verbis posse dicere. Hoc
quoque intelligi datur, quod postquam illum una lectio provocavit, inflammatus
ardore dicendi, per quadraginta dies numquam tacuerit. Sed et otiosus senex, ex
ejus ore dependens, dum res inauditas scire desiderat, pene dormiens ceciderit.
Utcumque toleranda sunt: forsitan et haec simpliciter more suo sit locutus.</p>

<p>14.&nbsp;<i>Joannes tacere jussit Epiphanium. Epiphanii littera ad Siricium.</i>—Ponamus
reliqua, in quibus post laciniosae disputationis labyrinthos, nequaquam dubiam,
sed apertam ponit sententiam, et miros tractatus suos hoc fine concludit:
&quot;Cum haec ipso praesente locuti essemus, et ipse post nos causa honoris,
quem ei super omnem mensuram exhibuimus, provocatus esset ut diceret:
praedicationem nostram laudavit, atque miratus est, et catholicam fidem esse
omnibus declaravit. Quantum ei super omnem mensuram honoris exhibueris,
declarant supra mensuram exhibitae contumeliae: quando eum per Archidiaconum
tacere jussisti; et morantem in populis, laudis cupidum pertonabas. Docent
praesentia de praeteritis. Ille per totum exinde triennium suas injurias
devorat, privataque simultate contempta, fidei tantum correctionem postulat. Tu
qui sumptibus abundas [<i>Al.</i> abundans], et totius orbis religio lucrum
tuum est, gravissimos illos legatos tuos huc illucque transmittis, et
dormientem senem ad respondendum suscitas. Et revera cui tantum honoris detuleras,
justum erat, ut tua praesertim extemporalia dicta laudaret. Quia vero solent
interdum homines laudare quod non probant, et alienam stultitiam cassis nutrire
praeconiis, non solum tua dicta laudavit, sed laudavit atque miratus est: et ne
miraculum quoque parvum esset, catholicae esse fidei omni populo declaravit.
Haec quam vere dixerit, et nos testes sumus qui audivimus, ad quos tuis vocibus
perturbatus venit exanimis, temere se communicasse, dicens: Rogatusque ab omni
Monasterio, ut ad te de Bethleem reverteretur, tantorum preces non ferens, sic
reversus est vespere, ut medio noctis aufugeret, et litterae ad papam Siricium
probant: quas si legeris, pervidebis, quomodo tua dicta miratus sit, et
catholica declaraverit. Verum nugas terimus, et aniles et superfluas cantilenas
longo sermone convincimus.</p>

<p>15.&nbsp;Transeamus ad secundam quaestionem, in qua quasi nihil sibi
propositum sit, securus et ructans dormire se simulat, ut legentes faciat
dormitare. Sed de reliquis quae ad fidem pertinent, sermo nobis erat, id est,
omnium visibilium, et invisibilium, coelestium fortitudinum, et terrestrium
creaturarum unum et eumdem esse conditorem Deum, id est sanctam Trinitatem,
&quot;juxta beatum David dicentem: <i>Verbo Domini coeli firmati sunt, et
spiritu oris ejus omnis virtus eorum</i> <i>(Psal. XXXII, 6)</i>: quod
simpliciter ostendit et hominis creatio. Ipse est enim qui, accepto limo de
terra, plasmavit hominem, et per gratiam propriae insufflationis animam donavit
rationabilem [<i>Al.</i> rationalem], et liberi arbitrii, non partem aliquam suae
naturae (juxta quosdam, qui hoc impie praedicant), sed propriam conditionem. Et
de sanctis Angelis aeque credunt, secundum divinam Scripturam de Deo dicentem: <i>Qui
facit Angelos suos spiritus, et ministros suos ignem urentem</i> <i>(Psal.
CIII, 4)</i>: de quibus credere quod immutabilis [<i>Al.</i> immutabiles]
naturae sint, non concedit nobis Scriptura, dicens: <i>Angelos quoque qui non
custodierunt suum principatum; sed dereliquerunt proprium domicilium in
judicium magni diei, vinculis aeternis in tenebris custodivit</i> <i>(Jud., 6)</i>:
quia immutati sunt, et ex propria dignitate et gloria, magis in daemonum
ordinem abisse eos cognovimus [<i>Al.</i> cognoscimus]. Animas vero hominum ex
Angelorum ruina, aut ex conversione fieri: neque credidimus aliquando, neque
docuimus (absit enim), et alienum hoc esse a praedicatione Ecclesiastica
confitemur.&quot;</p>

<p>16.&nbsp;<i>Origenis errores.</i>—Quaerimus utrum animae antequam homo in
paradiso fieret, et plasmaretur Adam de terra, inter rationabiles fuerint
creaturas; utrum proprium statum habuerint, vixerint, moratae sint, atque
substiterint, et an Origenis doctrina sit vera, qui dixit cunctas rationabiles
creaturas, incorporales et invisibiles, si negligentiores fuerint, paulatim ad
inferiora labi, et juxta qualitates locorum ad quae defluunt, assumere sibi
corpora. Verbi gratia, primum aetherea, deinde aerea. Cumque ad viciniam terrae
pervenerint, crassioribus corporibus circumdari, novissime humanis carnibus
alligari, ipsosque daemones, qui proprio arbitrio cum principe suo diabolo de
Dei ministerio recesserunt, si paululum resipiscere coeperint, humana carne
vestiri, ut acta deinceps poenitentia post resurrectionem eodem circulo, quo in
carnem venerant, revertantur ad viciniam Dei, liberati etiam aereis
aethereisque corporibus, et tunc omnia genua curvent Deo, coelestium,
terrestrium, et infernorum, et sit Deus omnia omnibus. Cum ergo ista
quaerantur, cur tu omissis super quibus pugna est, de scammate et loco
certaminis egrediens, in peregrinis et longe alienis disputationibus immoraris?</p>

<p>17.&nbsp;<i>Quid in libris</i> <span class=g>&#960;&#949;&#961;&#8054;
&#7944;&#961;&#967;&#8182;&#957;</span> <i>dicebat Origenes. Quo tempore
Commentarios edidit in Ecclesiasten Hieronymus.</i>—Credis quod cunctas
visibiles, et invisibiles creaturas unus Deus fecerit: hoc et Arius
confiteretur, qui dicit cuncta creata per Filium. Si de Marcionis arguereris
haeresi, quae alterum bonum, alterum justum Deum inferens; illum invisibilium,
hunc visibilium asserit Creatorem, recte mihi de hujusmodi satisfeceris
quaestione. Credis quod universitatis Trinitas sit creatrix. Istud Ariani et
Hemiariani negant, Spiritum sanctum non conditorem, sed conditum blasphemantes.
Sed te quis hoc tempore insimulat Arianum? Dicis animas hominum non partem Dei
esse naturae; quasi Manichaeus nunc ab Epiphanio sis vocatus. Detestaris eos,
qui animas ex Angelis asserunt fieri, et illorum ruinam nostram dicunt esse
substantiam. Noli dissimulare quod nosti, nec simplicitate quod non habes
fingere: Nec Origenes umquam dixit ex Angelis animas fieri, cum ipsos Angelos
nomen esse officii doceat, non naturae. In libris enim <span class=g>&#960;&#949;&#961;&#8054;
&#7944;&#961;&#967;&#8182;&#957;</span>, et Angelos, et Thronos, et
Dominationes, Potestates, et rectores mundi, et tenebrarum, et omne nomen quod
nominatur <i>(Ephes. I, 21)</i>, non solum in praesenti saeculo, sed in futuro,
dicit animas esse eorum corporum, quae vel desiderio, vel ministerio
susceperint. Solem quoque ipsum et lunam, et omnium astrorum chorum, esse
animas rationabilium quondam et incorporalium creaturarum: quae nunc vanitati
subjectae, ignitis videlicet corporibus, quae nos imperiti et rudes luminaria
mundi appellamus, liberabuntur a servitute corruptionis in libertatem gloriae
filiorum Dei. Unde et omnis creatura congemiscit et parturit. Et Apostolus
deplorat, dicens: <i>Infelix ego homo, quis me liberabit de corpore mortis
hujus?</i> Non est istius temporis contra dogma gentilium, et ex parte
Platonicum, scribere. Ante annos ferme decem in Commentariis Ecclesiaste, et in
explanatione Epistolae ad Ephesios, arbitror sensum animi mei prudentibus
explicatum.</p>

<p>18.&nbsp;Hoc nunc rogo, qui tanta loqueris, qui de cunctis sermonibus sub
uno tractatu edisseris veritatem, ut respondeas sciscitantibus brevem
absolutamque sententiam. Quando plasmavit Deus hominem ex limo, et per gratiam
propriae insufflationis ei animam tribuit: utrum illa anima fuerit ante et
substiterit, et ubi versata sit, quae Dei postea insufflatione donata est: an
in sexto die quando corpus ex limo formatum est, et esse et vivere, Dei
potestate susceperit. De hoc taces, et quid quaeratur scire dissimulans, in
superfluis quaestionibus occuparis. Origenem relinquis intactum, et contra
Marcionem, Apollinarem, Eunomium, Manichaeum, Arium caeterorumque haereticorum
ineptias debaccharis. Manum peteris, et pedem porrigis; et tamen dogma quod
retines, latenter insinuas. Sic nos rusticos placas, ut tuis penitus non
displiceas.</p>

<p>19.&nbsp;Dicis ex Angelis daemones potius quam animas fieri, quasi non et
ipsi daemones juxta Origenem, animae sint aerei corporis, et ex daemonibus
postea si resipuerint, humanae animae sint futuri. <i>Angelos scribis esse
mutabiles,</i> et sub eo quod pium est, illud quod impium est introducis; ut
multis periodis animae fiant non ex Angelis, sed ex his vocabulis, in quae
prius Angeli mutati sunt. Volo quod dico, manifestius fieri: finge aliquem
tribunitiae potestatis suo vitio regradatum, per singula militiae equestris
officia, ad tironis vocabulum devolutum, numquid ex tribuno statim fit tiro?
Non; sed ante primicerius, deinde senator, ducenarius, centenarius, biarchus,
circitor, eques, dein tiro; et quamquam tribunus quondam miles gregarius sit,
tamen ex tribuno non tiro, sed primicerius factus est. Docet Origenes per
scalam Jacob paulatim rationabiles creaturas ad ultimum gradum, id est, ad
carnem et sanguinem descendere: nec fieri posse, ut de centenario numero subito
quis ad unum numerum praecipitetur, nisi per singulos numeros, quasi per scalae
gradus, ad ultimum usque perveniat; et tot mutare corpora, quot de coelo ad
terram mutaverint mansiones. Hae sunt strophae vestrae atque praestigiae,
quibus nos Pelusiotas et jumenta, et animales homines dicitis, quia non
recipimus ea quae spiritus sunt (<i>Vid. Epist. Pammachio et Oceano ad fin.</i>).
Vos Hierosolymitae etiam Angelos deridetis. Pertrahuntur [<i>Al.</i>
protrahuntur] in medium vestra mysteria, et de Gentilium fabulis dogma
contextum, Christianis auribus publicatur. Hoc quod vos miramini [<i>Al.</i>
imitamur], olim in Platone contempsimus. Contempsimus autem, quia Christi
stultitiam recepimus [<i>Al.</i> recipimus]. Recepimus Christi stultitiam, quia
fatuum Dei sapientius est hominibus. Non pudet Christianos et sacerdotes Dei,
quasi de rebus ludicris agatur, verbis dubiis haerere, et ambiguas librare
sententias, quibus loquens magis quam audiens decipitur <i>(I Cor. I, 25)</i>.</p>

<p>20.&nbsp;<i>De quodam Origenista haec dicta.</i>—Unus ex choro vestro cum a
me teneretur, ut diceret quid sentiret de anima, fuissetne ante carnem, an non
fuisset; fuisse respondit simul, et corpus et animam. Sciebam hominem
haereticum laqueos in sermone quaerere. Tamdem reperi eum, ex quo corpus
animasset, ex tunc eam dicere animam nuncupatam, quae prius vel daemon, vel
Angelus Satanae, vel spiritus fornicationis, aut in parte contraria, dominatio,
potestas, administrator spiritus, aut nuncius appellata sit. Si fuit anima
antequam Adam in paradiso formaretur, in quolibet statu et ordine, et vixit, et
egit [<i>Al.</i> erat] aliquid (neque enim possumus incorporalem, et aeternam
in modum glirium immobilem torpentemque sentire), necesse est ut aliqua causa
praecesserit, cur quae prius sine corpore fuit, postea circumdata sit corpore.
Et si animae est naturale esse sine corpore, ergo contra naturam est esse in
corpore. Si contra naturam est esse in corpore, ergo resurrectio corporis
contra naturam erit. Sed non fiet resurrectio contra naturam; ergo juxta
sententiam vestram corpus quod contra naturam est resurgens, animam non
habebit.</p>

<p>21.&nbsp;<i>Manichaeum nominare pollutio est.</i>—Dicis animam non esse de
Dei substantia. Pulchre. Damnas enim impiissimum Manichaeum, quem nominare
pollutio est. Dicis ex Angelis animas non fieri. Acquiesco paulisper, licet
noverim quo sensu dixeris. Quia ergo didicimus quid neges, volumus scire quid
credas. &quot;Accepto, inquis, de terra limo, plasmavit Deus hominem, et per
gratiam propriae insufflationis animam donavit rationabilem; et liberi
arbitrii, non partem aliquam suae naturae (juxta quosdam, qui hoc impie
praedicant), sed propriam conditionem.&quot; Videte quanto circumitu, quod non
quaerimus, eloquatur. Scimus quod de terra Deus plasmavit hominem, novimus quod
insufflavit in faciem ejus, et factus est in animam viventem: non ignoramus
quod anima rationalis sit, et proprii arbitrii, et scimus quod Dei illa
conditio sit. Nemo dubitat errare Manichaeum, qui dicit eam esse Dei
substantiam. Hoc nunc interrogo: Anima ista Dei conditio, liberi arbitrii,
rationalis, neque de substantia Creatoris, quando facta sit: utrum eo tempore
quo de limo factus est homo, et insufflatum est spiraculum vitae in faciem
ejus: an quae prius fuerat [<i>Al.</i> antea facta fuerat], et inter
rationabiles creaturas et incorporeas erat atque vivebat, Dei postea
insufflatione donata sit? Hic taces, hic simplicem ac rusticum te simulas; et
sub verbis Scripturae, ea quae Scriptura non sentit, abscondis. In eo loco ubi
dicis, quod nullus quaerit, non illam partem aliquam esse suae [<i>Al.</i>
divinae] naturae (juxta quosdam qui hoc impie praedicant) illud magis debueras
dicere, quod omnes quaerimus, non eam, quae prius fuerat, non eam quam ante
condiderat, quae inter rationabiles atque incorporeas et invisibiles creaturas
multo jam tempore versabatur. Nihil horum loqueris, producis nobis Manichaeum,
et abscondis Origenem, et sicut parvulis cibum poscentibus, ludicra quaedam
offerunt gerulae, ut avocent mentes eorum, sic tu nos rusticos avocas ad alia,
ut dum alterius personae novitate tenemur, quod volumus non quaeramus.</p>

<p>22.&nbsp;<i>Eva in typo Ecclesiae. Quotidie Deus fabricatur animas
rationales. Libera confessio fidei.</i>—Esto, hoc non loquaris, et simplicitas
tua nihil in se habeat quod callide taceas. Qui ergo de anima semel dicere
coeperas, et de re tanta ab exordio conditionis humanae repetere: cur,
disputatione pendente, ad Angelos et ad dispensationem Dominici corporis repente
transcendis: et tam grandi in medio praetermissa salebra, dubios nos in luto
haerere pateris? Si insufflatio Dei (quod non vis, et quod nunc relinquis
ambiguum) humanae animae conditio est: Eva, in cujus faciem non insufflavit
Deus, unde animam habuit? Taceo de Eva, quae in typo Ecclesiae de costa viri
aedificata, non debet post tanta saecula nepotum calumnias sustinere. Cain et
Abel, primi ex primis hominibus, unde habuere animas? Omne deinceps humanum
genus, quibus animarum censetur exordiis? Utrum ex traduce, juxta bruta
animalia: ut quomodo corpus ex corpore, sic anima generetur ex anima? an
rationabiles creaturae desiderio corporum paulatim ad terram delapsae,
novissime etiam humanis illigatae corporibus sint? An certe (quod
Ecclesiasticum est secundum eloquia Salvatoris) <i>Pater meus usque modo
operatur, et ego operor</i> <i>(Joan. V, 17)</i>. Et illud Isaiae: <i>Qui
format spiritum hominis in ipso.</i> Et in Psalmis: <i>Qui fingit per singulos
corda eorum</i> <i>(Ps. XXXII, 15)</i>, quotidie Deus fabricatur animas: cujus
velle fecisse est, et conditor esse non cessat? Scio quae contra haec soleatis
dicere, et adulteria nobis atque incesta proponere; quae longior pugna est, nec
hujus temporis patitur angustias. Eadem controversia et in vos retorqueri
potest: et quodcumque in Conditorem praesentis temporis videtur indignum, hoc
etiam eo donante non est indignum. Nasci de adulterio, non ejus culpa est qui
nascitur, sed illius qui generat. Quomodo in seminibus non peccat terra quae
fovet, non semen quod in sulcos jacitur, non humor et calor, quibus temperata
frumenta in germem pullulant (sed verbi gratia, fur et latro qui fraude et [<i>Al.</i>
exinde] vi eripit semina), sic in generatione hominum [<i>Al.</i> genus
humanum] recipit terra, id est, vulva quod suum est; et receptum confovet,
confotum corporat, corporatum in membra distinguit. Et inter illas secretas
ventris angustias, Dei manus semper operatur: idemque est corporis et animae
Creator. Noli despicere bonitatem figuli tui, qui te plasmavit, et fecit ut
voluit. Ipse est Dei virtus et Dei sapientia qui [<i>Al.</i> quae] in utero
Virginis aedificavit sibi domum <i>(Heb. XI)</i>. Jephte inter viros sanctos
Apostoli voce numeratus, meretricis est filius. Sed audi, ex Rebecca et Isaac,
Esau genitus, hispidus, tam mente quam corpore, quasi bonum triticum in lolium
avenasque degenerat: quia non in seminibus, sed in voluntate nascentis, causa
est vitiorum atque virtutum. Si offensa est nasci corporibus humanis, quomodo
Isaac <i>(Genes. XVIII)</i>, Samson <i>(Judic. XIII)</i>, Joannes Baptista <i>(Luc.
I)</i>, de repromissione nascuntur? Intelligis quid sit fidem suam audacter ac
libere profiteri? Pone errare me, aperte dico quod sentio. Et tu igitur aut
libere nostra profitere, aut constanter tua loquere. Noli statuere te in acie
mea, ut rusticitate simulata in tuto habeas, cum volueris, pugnanti terga
confodere. Non est istius temporis contra Origenis dogmata conscribere: alteri
istud, si Christus vitam dederit, operi dedicabimus. Nunc quaeritur, an qui
arguitur, ad interrogata responderit, et simplex sit et aperta ejus responsio.</p>

<p>23.&nbsp;<i>Cum timore Dei loquitur et vult audiri. Joannis confessio.</i>—Transeamus
hinc ad famosissimam de resurrectionne carnis et corporis quaestionem, in qua
te rursum, lector, admonitum volo, ut cum timore et judicio Dei me scias loqui,
et te audire debere. Neque enim tantae stultitiae sum, ut si in expositione
illius fides mera est; et perfidiae nulla suspicio, quaeram accusandi
occasionem: et dum volo alium notare culpae, ipse noter calumniae. Lege ergo de
resurrectione carnis quae subdita sunt; et cum legeris, et placuerint (scio
enim placitura ignorantibus), suspende judicium, exspecta paulisper, usque ad
finem responsionis nostrae cohibe sententiam: et si tibi postea placuerint,
tunc nos calumniae denotabis. &quot;Passionem quoque ejus in cruce et mortem ac
sepulturam, quae universa servavit, ac resurrectionem veritate, et non putative
confitemur: qui <i>(Colos. XVIII)</i> et primogenitus ex mortuis, primitias
massae corporum nostrorum, quas in sepulcro positas suscitavit, pervexit ad
coelum, spem nobis resurrectionis in resurrectione proprii corporis tribuens:
unde et omnes sic speramus resurgere ex mortuis, sicut ille resurrexit. Non in
aliis quibusdam peregrinis et in alienis corporibus, quae assumuntur in
phantasmate: sed sicut ipse in illo corpore, quod apud nos in sancto sepulcro
conditum resurrexit: ita et nos in ipsis corporibus, quibus nunc circumdamur,
et in quibus nunc sepelimur, eadem ratione et visione speramus resurgere. Quae
enim juxta Apostolum seminantur in corruptione, surgent in incorruptione: quae
seminantur in ignobilitate, surgent in gloria. <i>Seminatur corpus animale,
surget corpus spirituale</i> <i>(I Cor. XV, 42)</i>: de quibus et Salvator
docens locutus est: <i>Qui enim digni fuerint saeculo illo, et resurrectione ex
mortuis, neque nubent neque nubentur: neque enim ultra mori poterunt: sed erunt
sicut Angeli Dei: cum sint filii resurrectionis</i> <i>(Luc. XX, 35, 36)</i>.</p>

<p>24.&nbsp;Rursum in alia parte Epistolae, hoc est, in fine suorum tractatuum,
ut auribus illuderet nescientium, strepitum resurrectionis ac pompam hac
verborum ambiguitate libravit: &quot;Sed neque de secundo glorioso adventu
Domini nostri Jesu Christi intermisimus, qui venturus est in gloria sua
judicare vivos et mortuos: ipse enim suscitabit omnes mortuos, et ante suum
tribunal esse faciet: et unicuique reddet secundum quod egit per corpus, sive
bonum sive malum; scilicet aut coronandus in corpore, quod caste egit, et
juste; aut condemnandus, quod voluptatibus pariter iniquitatibusque
servivit.&quot; Hoc quod in Evangelio legimus: In consummatione mundi, <i>si
fieri potest</i> <i>(Matth. XXIV)</i>, seduci etiam electos, in hoc capitulo
comprobamus. Audit vulgus indoctum mortuos et sepultos: audit resurrectionem
mortuorum, veritate et non putative: audit primitias massae nostrorum corporum,
in Domini corpore ad coelestia pervenisse: audit resurrecturos, non in
peregrinis alienisque corporibus, quae assumuntur in phantasmate, sed sicut
surrexit Dominus in corpore, quod apud nos in sancto sepulcro conditum jacuit:
ita et nos in ipsis corporibus, quibus nunc circumdamur et sepelimur, in die
judicii resurrecturos. Et ne hoc parum quis existimaret, addit in extremo
capitulo: &quot;Et unicuique reddet secundum quod egit per corpus, sive bonum,
sive malum: scilicet aut coronandus in corpore quod caste egit et juste: aut
condemnandus, quod voluptatibus iniquitatibusque servivit.&quot; Haec audiens,
indoctum vulgus, in tanto mortuorum, sepulti corporis, resurrectionis sonitu,
nullam stropham, nullas insidias suspicatur. Credit esse quod dicitur.
Sanctiores enim sunt aures populi, quam sacerdotis animus.</p>

<p>25.&nbsp;Iterum atque iterum, te lector, commoneo, ut patientiam teneas, et
discas quod ego quoque per patientiam didici; et tamen antequam vultum draconis
evolvam, et dogma Origenis de resurrectione breviter exponam (non enim poteris
vim scire antidoti, nisi venena perspexeris), illud diligenter observa et caute
relegens numera: quod novies resurrectionem nominans corporis, ne semel quidem
carnis inseruit: suspectumque tibi sit, quod de industria praetermisit. Dicit
ergo Origenes in pluribus locis, et maxime in libro de Resurrectione quarto, et
in Expositione primi psalmi, et in Stromatibus, duplicem errorem versari in
Ecclesia; nostrorum, et haereticorum: &quot;Nos simplices et philosarcas
dicere, quod eadem ossa, et sanguis, et caro, id est, vultus et membra,
totiusque compago corporis resurgat in novissima die: scilicet ut pedibus
ambulemus, operemur manibus, videamus oculis, auribus audiamus,
circumferamusque ventrem insatiabilem, et stomachum cibos concoquentem.
Consequens autem esse, qui ista credamus, dicere nos quod et comedendum nobis
sit, et bibendum, digerenda stercora, effundendus humor, ducendae uxores,
liberi procreandi. Quo enim membra genitalia, si nuptiae non erunt? Quo dentes,
si cibi non molendi sunt? Quo venter et cibi si juxta Apostolum et hic et illi
destruentur? ipso iterum clamante: <i>Caro et sanguis regnum Dei non
possidebunt, neque corruptio incorruptionem</i> <i>(I. Cor. I, 15)</i>.&quot;
Haec nos innocentes et rusticos asserit dicere. &quot;Haereticos vero, in
quorum parte sunt Marcion, Apelles, Valentinus, Manes, nomen insaniae, penitus
et carnis et corporis resurrectionem negare: et salutem tantum tribuere animae,
frustraque nos dicere ad exemplum Domini resurrecturos, cum ipse quoque Dominus
in phantasmate resurrexerit: et non solum resurrectio ejus, sed et ipsa
nativitas <span class=g>&#964;&#8183; &#948;&#959;&#954;&#949;&#8150;&#957;</span>,
id est, putative visa magis sit, quam fuerit. Sibi autem utramque displicere
sententiam, fugere se et Nostrorum carnes, et Haereticorum phantasmata: quia
utraque pars in contrarium nimia sit; aliis idem volentibus se esse quod
fuerint [<i>Al.</i> non erunt]; aliis resurrectionem corporum omnino
denegantibus. Quatuor, inquit, elementa sunt, philosophis quoque nota et
medicis, de quibus omnes res et corpora humana compacta sunt, terra, aqua, aer,
et ignis. Terram in carnibus, aerem in halitu, aquam in humore, ignem in calore
intelligi. Cum ergo anima caducum hoc frigidumque corpusculum Dei jussione
dimiserit, paulatim omnia redire ad matrices suas substantias: carnes in terram
relabi, halitum in aera misceri, humorem reverti ad abyssos, calorem ad aethera
subvolare. Et quomodo si sextarium lactis et vini mittas in pelagus, velisque
rursum separare quod mixtum est: vinum quidem et lac quod miseras non perire [<i>Al.</i>
periere], non tamen posse quod fusum est separari: sic substantiam carnis et
sanguinis non perire quidem in originalibus materiis, non tamen in antiquam
redire compaginem, nec posse ex toto eadem esse quae fuerint.&quot; Cum autem
ista dicantur, soliditas carnium, sanguinis liquor, crassitudo nervorum,
venarumque perplexio, et ossium durities denegatur.</p>

<p>26.&nbsp;<i>Origenis sententia.</i>—&quot;Alia ratione resurrectionem
corporum confitemur, eorum quae in sepulcris posita sunt, dilapsaque in
cineres: Pauli Pauli, et Petri Petri, et singula singulorum, neque enim fas est
ut in aliis corporibus animae peccaverint, in aliis torqueantur: nec justi
judicis, alia corpora pro Christo sanguinem fundere, et alia coronari.&quot;
Quis haec audiens, resurrectionem carnis eum negare putet? &quot;Et, inquit,
singulis seminibus ratio quaedam a Deo artifice insita, quae futuras materias in
medullae principiis tenet. Et quomodo tanta arboris magnitudo, truncus, rami,
poma, folia non videntur in semine, sunt tamen in ratione seminis, quam Graeci <span
class=g>&#963;&#960;&#949;&#961;&#956;&#945;&#964;&#953;&#954;&#8056;&#957;
&#955;&#972;&#947;&#959;&#957;</span> vocant: et in grano frumenti est
intrinsecus vel medulla, vel venula, quae cum in terra fuerit dissoluta, trahit
ad se vicinas materias, et in stipulam, folia, aristasque consurgit: aliudque
moritur, et aliud resurgit. Neque enim in grano tritici, radices, culmus,
folia, aristae, paleae sunt dissolutae: sic et in ratione humanorum corporum manent
quaedam surgendi antiqua principia, et quasi <span class=g>&#7952;&#957;&#964;&#949;&#961;&#953;&#8061;&#957;&#951;</span>
[<i>Al</i>. <span class=g>&#7936;&#957;&#957;&#949;&#961;&#8055;&#945;&#957;</span>,
id est, seminarium mortuorum, sinu terrae confovetur. Cum autem judicii dies
advenerit, et in voce Archangeli, et in novissima tuba tremuerit terra, movebuntur
statim semina, et in puncto horae mortuos germinabunt: non tamen easdem carnes,
nec in his formis restituent, quae fuerunt. Vis scire verum esse quod dicimus,
audi Apostolum: <i>Sed dicit aliquis: Quomodo resurgent mortui? quo autem
corpore venient? Insipiens, quod tu seminas, non corpus quod futurum est
seminas, sed nudum granum; ut puta tritici, vitis et arboris</i> <i>(I Cor. XV,
36, 37)</i>. Et quia de grano tritici ac semente arborum ex parte jam diximus,
nunc de acino vinacii disseramus. Granum parvum est, ita ut vix duobus
digitulis teneri possit. Ubi sunt radices? ubi radicum et trunci et propaginum
tortuosa perplexio? Ubi pampinorum umbracula, et uvarum pulchritudo, futura
vina parturiens? Aridum est quod tenetur, et pene vix cernitur: sed in sicco illo
grano, potentia Dei, et occulta ratione sementis, spumantia musta fundentur.
Haec ligno tribues, homini non tribues: quod periturum est, sic ornatur: quod
mansurum est, pristinam non recipiet vilitatem. Et vis rursum carnem, ossa,
sanguinem, membra, ut crescentibus capillis tonsore egeas, nasus pituitas
digerat, incrementa unguium resecanda sint, ut per inferiores partes vel
stercora, vel libidines effluant? Si affers istas ineptias rusticorum, et
carnis, in qua Deo placere non possumus, quasi inimicae oblivisceris, et
resurrectionis mortuorum: <i>Seminatur in corruptione, surget in incorruptione.
Seminatur in contumelia, surget in gloria. Seminatur in infirmitate, surget in
virtute. Seminatur corpus animale, surget corpus spirituale</i> <i>(I Cor.
XLII, 34)</i>. Nunc oculis videmus, auribus audimus, manibus agimus, pedibus
ambulamus. In illo autem corpore spirituali toti videbimus, toti audiemus, toti
operabimur, toti ambulabimus: et transfigurabit Dominus corpus humilitatis
notrae, conforme corporis suae gloriae. Quando dixit <i>transfigurabit</i> <i>(Philipp.
XXI)</i>, id est, <span class=g>&#956;&#949;&#964;&#945;&#963;&#967;&#951;&#956;&#945;&#964;&#943;&#963;&#949;&#953;</span>,
membrorum, quibus nunc utimur, diversitas denegatur. Aliud nobis spirituale et
aethereum promittitur: quod nec tactui subjacet, nec oculis cernitur, nec
pondere praegravatur: et pro locorum, in quibus futurum est, varietate
mutabitur. Alioqui si eaedem carnes erunt, et corpora quae fuerunt, rursum
mares et feminae, rursum nuptiae; viris hirsutum supercilium, barba prolixa;
mulieribus laeves genae, et angusta pectora, ad concipiendos et pariendos fetus
venter et femora dilatanda sunt. Resurgent etiam infantuli, resurgent et senes:
illi nutriendi, hi baculis sustentandi. Nec vos, o simplices, resurrectio
Domini decipiat, quod latus et manus monstraverit, in littore steterit, in
itinere cum Cleopha ambulaverit, et carnes et ossa habere se dixerit. Illud
corpus aliis pollet privilegiis, quod de viri semine, et carnis voluptate non
natum est. Comedit post resurrectionem suam et bibit, et vestitus apparuit,
tangendum se praebuit, ut dubitantibus Apostolis, fidem faceret resurrectionis.
Sed tamen non dissimulat naturam aerei corporis et spiritualis. Clausis enim
ingreditur ostiis, et in fractione panis ex oculis evanescit. Ergo et nobis
post resurrectionem bibendum erit et comedendum, et post cibum stercora
egerenda? Et ubi erit illa promissio: <i>Oportet</i> <i>mortale hoc induere
immortalitatem</i> <i>(I Cor. XV, 53)</i>?&quot;</p>

<p>27.&nbsp;<i>Caro et corpus differunt. Astutia haereticorum.</i>—Haec est
omnis causa, cur in expositione fidei tuae, ad decipiendas aures ignorantium,
novies corpus, et ne semel quidem carnem nominas: dum homines putant te carnes
in corporibus confiteri, et idem carnem esse quod corpus. Si idem est, non
diversum significat. Scio enim te hoc esse dicturum: Putavi idem corpus esse
quod carnem: simpliciter sum locutus. Quare non carnem potius nominas, ut
corpus significes, et indifferenter nunc carnem, nunc corpus, ut corpus in
carne, et caro in corpore demonstretur? Sed mihi crede, non est simplex
silentium tuum. Alia enim carnis, alia corporis definitio est: omnis caro est
corpus, non omne corpus est caro. Caro est proprie, quae sanguine, venis,
ossibus, nervisque constringitur. Corpus quamquam et caro dicatur, interdum
tamen aethereum, vel aereum nominatur, quod tactui visuique non subjacet, et
plerumque visibile est atque tangibile. Paries est corpus, sed non caro: lapis
corpus est, sed non caro dicitur. Unde Apostolus corpora coelestia appellat, et
corpora terrestria. Coeleste corpus solis, lunae, stellarum. Terrestre, ignis,
aeris, aquae, terrae, et reliquorum, quae absque anima his censentur elementis.
Vides nos intelligere subtilitates vestras, et arcana, quae in cubiculis et
inter perfectos loquimini, et quae populus foris stans, nec meretur audire,
proferre in medium? Hoc est illud quod reducta ad auriculam manu, et
concrepantibus digitis, ridentes dicitis: <i>Omnis gloria filiae regis
intrinsecus</i> <i>(Ps. XLIV, 14)</i>. Et <i>introduxit me rex in cubiculum
suum</i> <i>(Cant. I, 3)</i>. Patet quare corporis, et non carnis
resurrectionem dixeris: scilicet ut nos rudes carnem te dicere putaremus in
corpore, et hi qui perfecti sunt, intelligerent carnem in corpore denegari.
Denique Apostolus in Epistola sua ad Colossenses, volens corpus Christi
carneum, et non spirituale, aereum, tenue, demonstrare, significanter locutus
est, dicens: <i>Et vos cum essetis aliquando alienati a Christo, et inimici
sensus ejus in operibus malis, reconciliavit in corpore carnis suae per mortem</i>
<i>(Coloss. I, 21, 22)</i>. Rursumque in eadem Epistola: <i>In quo circumcisi
estis circumcisione non manu facta in exspoliatione corporis carnis</i> <i>(Coloss.
II, 11)</i>. Si corpus carnem solum significat, et non est nomen ambiguum, nec
ad diversas intelligentias trahi potest: satis superflue corporeum et carneum
dicit, quasi caro non intelligatur in corpore.</p>

<p>28.&nbsp;<i>Symbolum fidei ab Apostolis traditum.</i>—In Symbolo fidei et
spei nostrae, quod ab Apostolis traditum, non scribitur in charta et atramento;
sed in tabulis cordis carnalibus, post confessionem Trinitatis et unitatem
Ecclesiae, omne Christiani dogmatis sacramentum, carnis resurrectione concluditur.
Et tu intantum in corporis, et iterum corporis, et tertio corporis, et usque
novies corporis, vel sermone vel numero immoraris, nec semel nominas carnem;
quod illi semper nominant carnem, corpus vero tacent. Sed et illud quod argute
subnectis, et prudenter praecavens dissimulas, scito nos intelligere. His enim
testimoniis veritatem resurrectionis probas, quibus Origenes negat, et de
dubiis incerta confirmans, certam fidei domum, subita tempestate subvertis. <i>Seminatur,</i>
inquit, <i>corpus animale: surget corpus spirituale. Neque enim nubent, neque
nubentur; sed erunt sicut Angeli in coelis</i> <i>(I Cor. 15, 44; Matth. XXII,
30; et Luc. XX, 35)</i>. Quae alia exempla assumeres, si resurrectionem
negares? Vis resurrectionem carnis, veritate et non putative, ut loqueris, confiteri.
Post illa, quibus ignorantium blanditus es auribus, quod in ipsis corporibus,
in quibus mortui sumus et sepulti, resurgamus, hoc potius adjunge, et dic:
Quomodo Dominus post resurrectionem fixuras clavorum ostendit in manibus,
vulnus lanceae monstravit in latere, et dubitantibus Apostolis, quod putarent
phantasma se videre, respondit, <i>Palpate me et videte, quoniam spiritus
carnes et ossa non habet, sicut me videtis habere</i> <i>(Luc. XXIV, 39)</i>,
et proprie ad Thomam: <i>Infer digitum tuum in manus meas, et manum tuam in
latus meum, et noli esse incredulus, sed fidelis</i> <i>(Joan. XX, 27)</i>; sic
et nos post resurrectionem eadem habebimus membra, quibus nunc utimur, easdem
carnes et sanguinem et ossa: quorum in Scripturis sanctis opera, non natura
damnantur. Denique in Genesi scriptum est: <i>Non permanebit Spiritus meus in
hominibus istis, quia caro sunt</i> <i>(Gen. VI, 3)</i>. Et Paulus Apostolus de
prava doctrina et operibus Judaeorum: <i>Non acquievi,</i> ait, <i>carni et
sanguini</i> <i>(Gal. I, 16)</i>. Et ad Sanctos, qui utique in carne erant,
dicit: <i>Vos autem in carne non estis; sed in spiritu: si tamen Dei spiritus
habitat in vobis</i> <i>(Rom. VIII, 9)</i>. Negans enim eos in carne, quos in
carne esse constabat, non carnis substantiam, sed peccata damnabat.</p>

<p>29.&nbsp;<i>Vera resurrectionis confessio. Elias et Enoch.</i>—Haec est vera
resurrectionis confessio, quae sic gloriam carni tribuit, ut non auferat
veritatem. Quod vero dicit Apostolus, <i>corruptibile hoc et mortale</i> <i>(I
Cor. XV)</i>, hoc ipsum corpus, id est, carnem, quae tunc videbatur, ostendit.
Quod autem copulat, <i>induere incorruptionem, et immortalitatem,</i> illud
indumentum, id est vestimentum, non dicit corpus abolere quod ornat in gloria:
sed quod ante inglorium fuit, efficere gloriosum; ut mortalitatis et
infirmitatis viliore veste deposita, immortalitatis auro, et, ut ita dicam,
firmitatis atque virtutis beatitudine induamur; volentes non spoliari carne,
sed supervestiri in gloria, et domicilium nostrum, quod de coelo est,
superindui desiderantes, ut devoretur mortale a vita. Certe nemo superinduitur,
nisi qui ante vestitus est. Sic et Dominus noster in monte transfiguratus est
in gloria <i>(Matth. XVII, et Marc. IX)</i>, non ut manus ac pedes caeteraque
membra perderet, et subito in rotunditate vel solis, vel sphaerae volveretur:
sed eadem membra solis fulgore rutilantia, Apostolorum oculos praestringerent:
unde et vestimenta ejus mutata sunt in candorem, non in aerem; ne forte et
vestes ejus asseras spirituales: <i>Et facies ejus,</i> inquit, <i>fulgebat
sicut sol</i> <i>(Matth. IX, 2)</i>. Ubi autem facies nominatur, aestimo quod
et caetera membra conspecta sint. Enoch translatus est in carne. Elias carneus
raptus est in coelum <i>(Genes. V, 4; Reg. II)</i>: necdum mortui, et paradisi
jam coloni, habent membra cum quibus rapti sunt atque translati. Quod nos
imitamur jejunio, illi possident Dei consortio. Vescuntur coelesti pane, et
saturantur omni verbo Dei, eumdem habentes Dominum, quem et cibum. Audi
Salvatorem dicentem: <i>Et caro mea requiescit in spe</i> <i>(Psal. XV, 9)</i>.
Et in alio loco: <i>Caro ejus non vidit corruptionem</i> <i>(Act. II, 31)</i>.
Et rursum: <i>Omnis caro videbit salutare Dei</i> <i>(Isai. XL, 5)</i>. Et tu
semper corpus ingeminas? Profer magis Ezechiel, qui ossa jungens ossibus et
educens ea de sepulcris suis, et super pedes stare faciens, carnibus nervisque
constringit, et cute desuper tegit <i>(Ezech. XXXVII)</i>.</p>

<p>30.&nbsp;<i>Job athleta Ecclesiae ante Christum. Job videtur contra futurum
Origenem scribere.</i>—Tonet Job tormentorum victor, et testa radens putridae
carnis saniem, miserias suas resurrectionis spe et veritate soletur: <i>Quis
mihi det,</i> inquit, <i>ut scribantur sermones mei? Quis mihi det, ut
exarentur in libro stylo ferreo, et plumbi lamina, vel celte sculpantur in
silice? Scio enim quod Redemptor meus vivit, et in novissimo die de terra
surrecturus sum, et rursum circumdabor pelle mea, et in carne mea videbo Deum: quem
visurus sum ego ipse, et oculi mei conspecturi sunt, et non alius. Reposita est
haec spes mea in sinu meo</i> <i>(Job. XIX, 23 et seqq.)</i>. Quid hac
prophetia manifestius? Nullus tam aperte post Christum, quam iste ante Christum
de resurrectione loquitur. Vult verba sua in perpetuum durare: et ut nulla
possint vetustate deleri, exarari ea vult in plumbi lamina, et sculpi in
silice. Sperat resurrectionem, immo novit et vidit, quod vivit Christus
redemptor ejus, et in novissimo die de terra resurrecturus sit. Necdum mortuus
erat Dominus, et Athleta Ecclesiae redemptorem suum videbat ab inferis
resurgentem. Illud vero quod infert: <i>Et rursum circumdabor pelle mea, et in
carne mea videbo Deum,</i> puto quod non loquatur, quasi amator carnium, quas
putridas fetentesque cernebat; sed ex fiducia resurgendi, contemnit praesentia,
solatio futurorum. Rursum ait: <i>Circumdabor pelle mea.</i> Ubi hic corpus
aethereum? ubi aereum, et spiritui et aurae simile? Certe ubi pellis et caro,
ubi ossa et nervi, et sanguis et venae, ibi carnis structura, ibi sexus
proprietas. <i>Et in carne,</i> inquit, <i>mea videbo Deum.</i> Quando omnis
caro videbit salutare Dei, et Jesum Deum, tunc et ego videbo Redemptorem et
Salvatorem, et Deum meum. Videbo autem in ista carne, quae me nunc cruciat,
quae nunc prae dolore distillat. Idcirco Deum in carne conspiciam, quia omnes
infirmitates meas sua resurrectione sanavit. Nonne tibi videtur jam tunc Job
contra Origenem scribere, et pro carnis veritate, in qua tormenta sustinuit,
alterum contra haereticos habere certamen? Dolet enim, si tanta sit frustra
perpessus, et alia spiritualiter resurgente, ista carnaliter cruciata sit. Unde
inculcat et exaggerat, et omnia lubricae confessionis arcana manifesta voce
concludit, dicens: <i>Quem visurus sum ego ipse,et oculi mei conspecturi sunt,
et non alius.</i> Is si non sexu suo resurrecturus est, si non eisdem membris,
quae jacuere in stercore, si non eosdem oculos aperiat ad videndum Deum, quibus
tunc videbat vermiculos, ubi erit ergo Job? Tollis ea in quibus substitit Job,
et donas mihi inane vocabulum resurgentis: quomodo si navim post naufragium
restitutam velis, ac neges singula de quibus navis construitur.</p>

<p>31.&nbsp;<i>Veritas resurrectionis in quo sit. Similitudo angelorum nobis
promissa in quo sit.</i>—Ego libere dicam, et quamquam torqueatis ora, trahatis
capillum, applaudatis pede, Judaeorum lapides requiratis, fidem Ecclesiae
apertissime confitebor. Resurrectionis veritas sine carne et ossibus, sine
sanguine et membris, intelligi non potest. Ubi caro et ossa, et sanguis et
membra sunt, ibi necesse est ut sexus diversitas sit. Ubi sexus diversitas est,
ibi Joannes Joannes, Maria Maria. Noli timere eorum nuptias, qui etiam ante
mortem in sexu suo sine sexus opere vixerunt. Quando dicitur: <i>In illa die
neque nubent, neque nubentur</i> <i>(Matth. XXII, 30)</i>, de his dicitur, qui
possunt nubere, et tamen non nubent. Nemo enim dicit de Angelis: <i>Non nubent,
neque nubentur.</i> Ego numquam audivi spiritualium Virtutum in coelo nuptias
celebrari: sed ubi sexus est, ibi vir et femina. Unde et tu invitus licet,
cogente veritate, confessus es, et dixisti: &quot;Aut coronandus in corpore,
quod caste egit et juste, aut condemnandus in corpore, quod voluptatibus
iniquitatique servivit.&quot; Tolle corpus et pone carnem, et virum ac feminam
non negasti. Quis enim vivit cum gloria pudicitiae qui non habet sexum, per
quem committi potuit impudicitia? Quis enim umquam lapidem coronavit, quia
virgo permanserit? Angelorum nobis similitudo promittitur, id est, beatitudo
illa, in qua sine carne et sexu sunt Angeli, nobis in carne et sexu nostro
donabitur. Mea rusticitas sic credit, et sic intelligit sexum confiteri sine
sexuum operibus: homines resurgere, et sic eos Angelis adaequari. Nec statim
superflua videbitur membrorum resurrectio, quae caritura sint officio suo; cum
adhuc in hac vita positi, nitamur opera non implere membrorum. Similitudo autem
ad Angelos, non hominum in Angelos demutatio, sed profectus immortalitatis et
gloriae est.</p>

<p>32.&nbsp;<i>Enoch et Elias iterum.</i>—Argumenta vero illa puerorum et
infantium, et senum, et ciborum, et stercorum, quibus adversum Ecclesias
uteris, non sunt tua: de Gentilium fonte manarunt. Eadem enim opponunt nobis
Ethnici. Qui Christianum esse te dicis, Gentilium arma depone. Discant illi
magis a te resurrectionem carnis confiteri, quam tu ab illis negare. Aut si et
tu de hostium numero es, ostende te libere adversarium, ut Ethnicorum suscipias
vulnera. Dono tibi nutriculas tuas, ne vagiant infantes; dono decrepitos senes,
ne hyberno frigore contrahantur. Frustra etiam tonsores artificia didicerunt,
scientes Israeliticum populum per quadraginta annos, nec unguium, nec
capillorum incrementa sensisse: et quod his majus est, non sunt attrita
vestimenta eorum; nec inveteraverunt calceamenta eorum. Enoch et Elias, de
quibus dudum diximus, tanto tempore in eadem permanent aetate, qua rapti sunt.
Habent dentes, ventrem, genitalia, et tamen nec cibis, nec uxoribus indigent.
Quid potentiam Dei calumniaris? qui potest de medulla illa et de seminario
vestro, <span class=g>&#7952;&#957;&#964;&#949;&#961;&#953;&#8061;&#957;&#951;</span>,
non carnes tantum de carnibus, sed corpus educere, et aliud ex alio facere; et
de aqua, id est, de vilitate carnium, pretiosa et aerei corporis vina mutare:
potest utique eadem potentia, qua de nihilo cuncta fabricatus est, reddere quae
fuerunt: quia multo minus est restituere quod fuerit, quam facere quod non fuit.
Miraris si de infantibus et senibus in perfecti viri aetatem resurrectio fiat,
cum de limo terrae absque ullis aetatum incrementis, consummatus homo factus
sit? Costa mutatur in feminam; et tertio humanae conditionis modo, vilia et
pudenda nostrae nativitatis elementa mutantur in carnes: ligantur membris,
discurrunt in venas, in ossa durantur. Vis et quartum genus humanae
generationis audire? <i>Spiritus Sanctus superveniet in te, et virtus Altissimi
obumbrabit tibi. Propterea quod nascetur ex te sanctum, vocabitur Filius Dei</i>
<i>(Luc. I, 35)</i>. Aliter Adam, aliter Eva, aliter Abel, aliter homo Jesus
Christus. Et in omnibus diversis exordiis, una hominis natura non differt.</p>

<p>33.&nbsp;<i>Testimonia quae probant veram resurrectionem. Resurrectionis
vocabulum quid significet.</i>—Resurrectionem carnis, omniumque membrorum si
velim probare, et ad singula testimonia explanationes adjungere, multis libris
opus erit: sed praesens causa hoc non desiderat. Proposui enim, non Origeni in
omnibus respondere, sed fraudulentae satisfactionis aperire mysteria. Attamen
quia longus fui in assertione contraria, et vereor ne dum fraudes pandere
studeo, scandalum lectori reliquerim, acervatim testimonia ponam, cursimque
perstringam, ut toto contra venenatam argumentationem Scripturarum pondere dimicemus.
Qui vestem non habet nuptialem, nec servavit illud mandatum: <i>Candida sint
vestimenta tua semper</i> <i>(Matth. XII, 13)</i>, manibus pedibusque
constringitur, ne recumbat in convivio, sedeat in solio, stet ad dextram Dei;
mittitur in gehennam, ubi fletus oculorum, et stridor dentium est <i>(Matth.
XXII)</i>. <i>Capilli capitis vestri numerati sunt</i> <i>(Luc. XII, 7)</i>. Si
capilli, puto facilius dentes. Frustra autem numerati, si aliquando perituri. <i>Veniet
hora, in qua omnes qui in monumentis sunt, audient vocem Filii Dei, et procedent</i>
<i>(Joann. V, 25)</i>. Audient auribus, procedent pedibus. Hoc et Lazarus ante
jam fecerat. Procedent autem de monumentis, id est, qui monumentis illati
fuerant, venient mortui, et resurgent de sepulcris suis. <i>Ros enim qui a Deo
est, medicina est ossibus ipsorum.</i> Tunc implebitur quod Dominus loquitur
per Prophetam: <i>Populus meus, intra in cellaria tua aliquantulum, donec ira
mea transeat</i> <i>(Is. XXVI, 20, sec. LXX)</i>. Cellaria sepulcra
significant, de quibus hoc utique profertur, quod conditum fuerat. Et exibunt de
sepulcris suis, veluti hinnuli de vinculis soluti. Gaudebit cor eorum, et ossa
eorum sicut sol orientur: veniet omnis caro in conspectu Domini, et mandabit
piscibus maris, et eructabunt ossa quae comederant, et faciet compagem ad
compagem, et os ad os: et qui in terrae pulvere dormierunt, resurgent: alii in
vitam aeternam, alii in opprobrium et confusionem aeternam <i>(Dan. XII, 2)</i>.
Tunc videbunt justi impiorum poenas atque cruciatus: quoniam vermis eorum non
morietur, et ignis eorum non exstinguetur, et erunt in conspectu omnis carnis <i>(Is.
LXVI, 24)</i>. Quotquot igitur habemus hanc spem, sicut exhibuimus membra
nostra famulantia immunditiae, et iniquitati ad iniquitatem, ita exhibeamus ea
famulantia justitiae ad sanctificationem: ut resurgentes ex mortuis, in novitate
vitae ambulemus <i>(Rom. VI, 19)</i>. Quomodo et vita Domini Jesu manifestatur
in nostro mortali corpore: et qui suscitavit Jesum Christum a mortuis,
vivificabit et mortalia corpora nostra, propter inhabitantem spiritum ejus in
nobis <i>(II Cor. IV, 14)</i>. Justum enim est, ut qui semper mortificationem
Christi in corpore nostro circumtulimus, vita quoque Jesu manifestetur in
corpore nostro mortali, id est, in carne mortali secundum naturam, aeterna
autem secundum gratiam. Vidit et Stephanus stantem Jesum ad dexteram Patris <i>(Act.
VII)</i>, et manus Moysi mutata est in candorem nivis, et deinceps colori
pristino restituta <i>(Exod. IV)</i>. In utraque diversitate manus fuit.
Figulus ille Jeremiae, cujus per duritiam lapidum vas quod fecerat, confractum
est, de eadem massa et de eodem luto redintegravit quod ceciderat <i>(Jer.
XVIII)</i>: Sed et ipsum <i>resurrectionis</i> vocabulum significat non aliud
ruere, aliud suscitari: et quod adjicitur, <i>mortuorum,</i> carnem propriam
demonstrat: quod enim in homine moritur, hoc et vivificatur. Vulneratus ille
itineris Jericho totus refertur ad stabulum, et delictorum plagae immortalitate
sanantur <i>(Luc. X)</i>.</p>

<p>34.&nbsp;<i>Resurrectionis veritas probata quadraginta diebus. Quare
Christus comedit post resurrectionem? Marcionis error et blasphemia. Apollonius
Tyaneus ante Domitianum.</i>—Aperta sunt et sepulcra in Domini passione, quando
sol fugit, terra tremuit, et multa corpora Sanctorum surrexerunt, et visa sunt
in sancta civitate <i>(Matth. XXVII)</i>. Quis <i>est,</i> inquit Isaias, <i>qui
ascendit ex Edom: fulgida vestimenta ejus ex Bosor, sic formosus in stola
candida</i> <i>(Isai. LXIII, 1, juxta LXX)</i>. Edom aut <i>terrenus</i>
interpretatur, aut <i>cruentus.</i> Bosor, aut <i>caro,</i> aut <i>in
tribulatione.</i> Paucis verbis totum resurrectionis mysterium demonstrat, id
est, et veritatem carnis et augmentum gloriae. Et est sensus: Quis est iste qui
ascendit de terra, ascendit de sanguine? <i>(Gen. XLIX, Isa. LXIII)</i>. Cujus
vestimenta juxta prophetiam Jacob, qui alligavit pullum suum ad vitem, et
torcular calcavit solus, musto rubentia sunt de Bosor, id est, de carne, sive
tribulatione mundi <i>(Joan. XVI)</i>: ipse enim vicit mundum. Ideoque rubra et
fulgida sunt vestimenta ejus; quia speciosus est forma prae filiis hominum <i>(Psal.
XLIV)</i>: et propter gloriam triumphantis in stolam candidam commutata sunt;
et tunc vere de Christi carne completum est: <i>Quae est ista quae ascendit
dealbata, innitens super fratruelem suum?</i> Et quod in eodem libro scribitur:
<i>Fratruelis meus rubicundus et candidus (Cant. VIII, 5; V, 10)</i>. Hunc
imitantur, qui vestimenta sua non coinquinaverunt cum mulieribus <i>(Apoc. III)</i>;
virgines enim permanserunt qui se castraverunt propter regna coelorum. Itaque
in albis erunt vestibus. Eo tempore sententia Domini opere perfecta
monstrabitur. <i>Omne quod dedit mihi Pater, non perdam ex eo quidquam, sed
resuscitabo illud in novissimo die</i> <i>(Joan. VI, 39)</i>. Totum videlicet
hominem, quem totum nascendo susceperat. Tunc ovis quae perierat, et in
inferioribus oberrabat, humeris Salvatoris tota portabitur: et quae peccatis
languida fuit, clementia judicis sustentabitur <i>(Luc. XV)</i>. Tunc videbunt
illum qui compunxerunt, qui clamaverunt: <i>Crucifige, crucifige talem</i> <i>(Joan.
XIX, 6)</i>. Tribus et tribus caedent pectora, ipsi et mulieres eorum. Illae
mulieres, quibus Dominus locutus est crucem portans: <i>Filiae Jerusalem,
nolite flere super me, sed super vos flete, et super filios vestros</i> <i>(Luc.
XXIII, 28)</i>. Tunc Angelorum vaticinium complebitur, qui stupentibus
Apostolis sunt locuti: <i>Viri Galilaei, quid statis stupentes in coelum. Hic
Jesus qui a vobis assumptus est in coelum, sic veniet, quemadmodum vidistis eum
euntem in coelum</i> <i>(Act. I, 11)</i>. Quale est autem, idcirco dicere
Dominum post resurrectionem quadraginta diebus comedisse cum Apostolis, ne
phantasma putaretur <i>(Ibid.)</i>; et hoc ipsum quod comedit, in carne et in
membris visus est, in phantasmate confirmare? Aut verum est quod videbatur, aut
falsum. Si verum est, ergo vere comedit, et vere membra habuit. Si autem
falsum, quomodo res falsas ostendere voluit, ut resurrectionis veritatem
probaret? Nemo enim falso verum probat. Ergo, inquies, et nos post
resurrectionem comesuri sumus? Nescio. Non enim scriptum est: et tamen si
quaeratur, non puto comesuros. Legi enim, non esse regnum Dei cibum et potum,
repromittens nobis quae oculus non vidit, nec auris audivit, nec in cor hominis
ascenderunt <i>(Rom. 1)</i>. Moyses et Elias quadraginta diebus jejunaverunt ac
noctibus <i>(Is. LXV, 4; Deut. IX)</i>. Hoc hominum natura non patitur, sed
quod homini impossibile est, Deo impossibile non est <i>(III Reg. XIX)</i>.
Sicut qui futura praedicit, non interest utrum post decem annos, aut post
centum futura pronuntiet, quia una est scientia futurorum: sic qui quadraginta
diebus potest jejunare et vivere, immo non potest jejunare, sed vivit virtute
Dei; et aeterno tempore poterit absque esca et potu vivere. Quare favum comedit
Dominus? Ut resurrectionem probaret; non ut tuis faucibus mella permitteret.
Piscem in prunis assum petiit, ut dubitantes confirmaret Apostolos, qui ad
illum accedere non audebant, quod putarent se spiritum videre, non corpus <i>(Joan
XII)</i>. Archisynagogi filia suscitatur, et cibum accipit: Lazarus
quatriduanus mortuus resurgit, et prandens inducitur <i>(Marc. V, Joann. XI)</i>:
non quia apud inferos esuriebat, sed quia difficultas operis, scrupulositatem
fidei requirebat. Quomodo veras manus et verum ostendit latus: ita vere comedit
cum discipulis: vere ambulavit cum Cleopha: vere lingua locutus est cum
hominibus: vero accubitu discubuit in coena: veris manibus cepit panem,
benedixit, ac fregit, et porrigebat illis. Quod autem ab oculis repente
evanuit, virtus Dei est, non umbrae et phantasmatis. Alioquin et ante
resurrectionem, cum eduxissent eum de Nazareth, ut praecipitarent de supercilio
montis, transivit per medios, id est, elapsus est de manibus eorum. Numquid
juxta Marcionem dicere possumus, quod ideo nativitas ejus in phantasmate
fuerit, quia contra naturam qui tenebatur, elapsus est? Quod Magis licet, hoc
Domino non licet? Apollonius Tyaneus scribitur cum ante Domitianum staret in
consistorio, repente non comparuisse. Noli potentiam Domini Magorum praestigiis
adaequare, ut videatur fuisse quod non fuit, et putetur comedisse sine
dentibus, ambulasse sine pedibus, fregisse panem sine manibus, locutus esse
sine lingua, et latus monstrasse sine costis.</p>

<p>35.&nbsp;Et quomodo, inquies, non cognoscebant eum in itinere, si ipsum
habebat corpus, quod ante habuit. Audi Scripturam dicentem: <i>Oculi eorum
tenebantur, ne eum agnoscerent</i> <i>(Luc. XXIV, 16)</i>. Et rursum: <i>Aperti
sunt oculi eorum, et cognoverunt eum</i> <i>(Ibid. 31)</i>. Numquid alius fuit
quando non agnoscebatur, et alius quando agnitus est? Certe unus atque idem
erat. Cognoscere ergo, et non cognoscere, oculorum fuit, non ejus qui
videbatur, licet et ipsius fuerit. Oculos enim tenebat eorum, ne se
agnoscerent. Denique ut scias errorem qui versabatur in medio, non corporis
Domini, sed oculorum fuisse clausorum: <i>Aperti sunt oculi eorum,</i> inquit, <i>et
cognoverunt eum</i> <i>(Joan. XX)</i>. Unde et Maria Magdalene quamdiu non
agnoscebat Jesum, et vivum quaerebat inter mortuos, hortulanum putabat.
Agnoscit, et Dominum vocat. Post resurrectionem Jesus stabat in littore,
discipuli in navi erant. Caeteris non cognoscentibus eum, dicit discipulus quem
diligebat Jesus, Petro, <i>Dominus est</i> <i>(Joan XXI, 12)</i>. Prior enim
virginitas virginale corpus agnoscit. Idem erat, et non idem omnibus videbatur.
Statimque subjungitur: <i>Et nemo audebat interrogare eum, Tu quis es? scientes
quod Dominus est.</i> Nemo audebat, quia Deum sciebant. Vescebantur cum
prandente, quia hominem et carnem videbant, non quod alter Deus, alter homo
esset, sed unus atque idem Filius Dei cognoscebatur ut homo, adorabatur ut
Deus. Scilicet nunc mihi philosophandum est, incertos esse sensus nostros, et
maxime visum. Carneades aliquis ab inferis excitandus, ut proferat verum. Remum
in aqua fractum videri, porticus longius angustiores, rotundos procul turrium
angulos, columbarum colla ad singulas conversiones colorem mutantia. Cum Rhode
Petrum nuntiaret, et Apostolis diceret <i>(Act. XII)</i>: ob periculi
magnitudinem evasisse: non credunt, phantasma suspicantur. Porro quod clausis
ingressus est ostiis, ejusdem virtutis fuit, cujus et ex oculis evanescere.
Lynceus (ut fabulae ferunt) videbat trans parietem: Dominus clausis ostiis,
nisi phantasma fuerit, intrare non poterit? Aquilae et vultures transmarina
cadavera sentiunt. Salvator Apostolos suos, nisi ostium aperuerit, non videbit?
Dic mihi, acutissime disputator, quid est majus, tantam terrae magnitudinem
appendere super nihilum, et super aquarum incerta librare: an Deum transire per
clausam portam, et creaturam cedere Creatori? Quod majus est, tribuis: quod
minus est, calumniaris. Petrus super aquas ambulat gravi et solido corpore <i>(Joan
XX)</i>. Mollis unda non cedit: paululum fides dubitat, et statim naturam suam
corpus intelligit: ut sciamus, super aquas non corpus ambulasse, sed fidem.</p>

<p>36.&nbsp;<i>Marcionitae disputatio.</i>—Oro te, qui tantis contra
resurrectionem uteris argumentis, ut simpliciter mecum loquaris. Credis vere
Dominum resurrexisse, in eodem quo mortuus, quo sepultus est corpore, an non
credis? Si credis, cur ista proponis, per quae resurrectio denegatur? Si non
credis, qui ita imperitorum lactas animas, et resurrectionem casso nomine
ventilas? audi. Nuper de Marcionis quidam schola: Vae, inquit, ei, qui in hac
carne, et in his ossibus resurrexerit. Gaudens animus statim intulit: <i>Consepulti
enim sumus, et consurreximus cum Christo per baptismum</i> <i>(Rom. VI, 4)</i>.
Animae, an carnis resurrectionem dicis? Respondi, non solius animae, sed
carnis, quae cum anima renascitur in lavacro. Et quomodo peribit, quae in
Christo renata est? Quia scriptum est, ait: <i>Caro et sanguis regnum Dei non possidebunt</i>
<i>(II Cor. XV)</i>. Attende, obsecro te, quod dicitur, <i>Caro et sanguis
regnum Dei non possidebunt.</i> Numquid non resurgent? Absit; sed non
possidebunt. Quare non possidebunt? Quia sequitur, <i>neque corruptio
incorruptionem possidebit.</i> Tamdiu ergo regnum Dei non possidebunt, quamdiu
caro tantum sanguisque permanserint. Cum autem corruptivum induerit
incorruptionem, et mortale induerit immortalitatem <i>(I Cor. XV, 53)</i>, et
lutum carnis in testam fuerit excoctum, quae prius gravi pondere premebatur in
terram, acceptis spiritus pennis et immutationis, non abolitionis, nova gloria
volabit ad coelum; et tunc implebitur illud quod scriptum est: <i>Absorpta est
mors in victoria. Ubi est, mors, contentio tua? ubi est, mors, aculeus tuus</i>
<i>(Ose. XIII, 14; et I Cor. XV, 55)</i>?</p>

<p>37.&nbsp;<i>Joannis Epist. ad Theophil. Caesaria Metropolis Palaestinae:
totius Orientis Antiochia. Isidorus Presbyter.</i>—Praepostero ordine de
animarum statu et carnis resurrectione respondimus: omissisque principiis
Epistolae, tota nobis contra egregios tractatus ejus fuit disputatio. Maluimus
enim de Dei rebus, quam de nostris injuriis dicere. <i>Si peccaverit homo in
hominem, rogabunt pro eo ad Dominum. Si autem in Deum peccaverit, quis orabit
pro eo</i> <i>(I Reg. II, 25)</i>? Nunc e diverso super omnia nostros
adversarios immortali odio persequimur: blasphemantibus Deum, clementem
porrigimus manum. Scribit ad Theophilum episcopum apologiam, cujus istud
exordium est: &quot;Tu quidem ut homo Dei, et apostolica ornatus gratia, curam
omnium Ecclesiarum, maxime ejus quae in Jerosolymis est, sustines, cum ipse
plurimis sollicitudinibus Ecclesiae Dei, quae sub te est, distringaris.&quot;
Laudat faciem, ad personam principum trahit. Tu qui regulas quaeris
Ecclesiasticas, et Nicaeni concilii canonibus uteris, et alienos clericos, et
cum suis episcopis commorantes tibi niteris usurpare, responde mihi, ad
Alexandrinum episcopum Palaestina quid pertinet? Ni fallor, hoc ibi decernitur,
ut Palaestinae metropolis Caesaria sit, et totius Orientis Antiochia. Aut
igitur ad Caesariensem episcopum referre debueras, cui, spreta communione tua,
communicare nos noveras; aut si procul expetendum judicium erat, Antiochiam
potius litterae dirigendae. Sed novi cur Caesariam, cur Antiochiam nolueris
mittere. Sciebas quid fugeres, quid vitares. Maluisti occupatis auribus
molestiam facere, quam debitum Metropolitano tuo honorem reddere. Nec hoc dico,
quod praeter amicitias, quae suspicionem generant, quidquam in legatione
reprehendam; sed quia apud interrogantes magis et praesentes te purgare
debueris. &quot;Misisti religiosissimum hominem Dei Isidorum presbyterum, virum
potentem tam ex ipsa incessus et habitus dignitate, quam divinae
intelligentiae, curare etiam eos, qui animo vehementer aegrotant; si tamen
sensum sui languoris habeant. Homo Dei mittit hominem Dei.&quot; Nihil interest
inter presbyterum et episcopum; eadem dignitas mittentis et missi: hoc satis
imperite: in portu, ut dicitur, naufragium. Iste Isidorus qui in coelum tuis
laudibus tollitur, idipsum infamatur Alexandriae, quod tu Jerosolymae; ex quo
non legatus advenisse videtur, sed socius. Alioquin et litterae manu ejus
scriptae, quae ante tres menses legationis ad nos directae erant, portantes
errorem, Vincentio presbytero redditae sunt, quae usque hodie ab eo tenentur,
quibus cohortatur ducem exercitus sui, ut super petram fidei, stabili pesistat
gradu, nec nostris naeniis terreatur. Pollicetur se antequam legationis esset
ulla suspicio, venturum Jerosolymam, et ad adventum suum illico adversariorum
cuncos proterendos. Et inter caetera his etiam verbis utitur: &quot;Quomodo
fumus in aere dissolvitur, et cera ad viciniam ignis liquescit: ita
dissipabuntur qui semper Ecclesiasticae fidei resistentes, nunc per homines
simplices eamdem fidem inquietare conantur.</p>

<p>38.&nbsp;Rogo te, lector, qui hoc scribit antequam veniat, qui tibi videtur?
adversarius, an legatus? Iste est quem nos piissimum vel religiosissimum, et,
ut verbum exprimamus e verbo, <i>deicolam</i> [<span class=g>&#952;&#949;&#959;&#963;&#949;&#946;&#941;&#963;&#964;&#945;&#964;&#959;&#957;</span>]
possumus dicere. Iste est homo divinae intelligentiae; tam potens, et tanta incessus
ac habitus dignitate, ut quasi spiritualis Hippocrates, languorem animarum
nostrarum sua potuerit praesentia mitigare, si tamen nos voluerimus suae
medicinae acquiescere. Curet se tali medicamine, qui etiam alios curare
consuevit. Nobis divina illa intelligentia, pro Christo stultitia est. Libenter
nostra rusticitate languemus, ne collyrio vestro impie videre discamus.
&quot;Tuae vero sanctimoniae, pro optima voluntate quasi ad finem usque
perducta sit, deprecamur Dominum in sanctis locis nocte ac die, ut ei reddat
perfectam mercedem, et coronam vitae largiatur.&quot; Recte gratias agis; nisi
enim venisset Isidorus, tu in tota Palaestina tam fidelem sodalem non
invenisses. Nisi ille tibi promissum apportasset auxilium, haereres in turba
rusticorum, quae sapientiam tuam intelligere non posset. Haec ipsa apologia, de
qua nunc sermo est, Isidoro praesente et multum collaborante, dictata est, ut
idem esset, et dictator et bajulus litterarum.</p>

<p>39.&nbsp;<i>Archelaus comes. S. Epiphanii prudentia.</i>—&quot;Cum ergo huc
venisset, et accessisset ad nos tribus vicibus, et admovisset tam divinae
sapientiae tuae, quam propriae intelligentiae habentia medicinam verba, nec
profuit alicui, nec profuit ei quisquam.&quot; Hic qui ad tres vices dicitur ad
nos accessisse, ut in veniendo mysticum numerum conservaret, qui Theophili
episcopi mandatum nobis loquebatur, litteras ad nos ab eo missas noluit
reddere. Cumque diceremus: Si legatus es, redde legationis epistolas: si
epistolas non habes, quomodo legatum te probabis? Respondit se habere quidem litteras
ad nos: adjuratum tamen ab Hierosolymorum episcopo, ne nobis eas redderet. En
legati constantia, qui ut pacem faceret, et suspicionem in alteram partem
favoris excluderet, aequum se utrisque tribuit. Et quia sine emplastro venerat,
et medicorum armamenta non habebat, idcirco ejus medicina non profuit.
Hieronymus et hi cum eo sunt, &quot;et secreto et coram omnibus, frequentissime
et sub jurisjurandi testificatione satis ei fecerunt, quod numquam de nobis [<i>Al.</i>
vobis] ambiguitatem aliquam habuerint fidei, dicentes: Quomodo eo tempore
quando communicabamus ei, nunc similiter eumdem affectum habemus de ratione
fidei.&quot; Videte quid faciat concordia dogmatum. Isidorus, ut haec
significaret, ejus socius erat, homo Dei et presbyter <span class=g>&#952;&#949;&#959;&#963;&#949;&#946;&#941;&#963;&#964;&#945;&#964;&#959;
&#962;</span>, et vir potens, et sacro ac venerabili incessu, et divinae
intelligentiae, et Hippocrates Christianorum vocatur. Ego misellus dum in
solitudine delitesco, a tanto pontifice repente truncatus, presbyteri nomen
amisi. Et tamen iste Hieronymus, cum pannosa turba et sordidatis gregibus, quid
Isidoro illi fulmineo [<i>Al.</i> fulmine] ausus est respondere? At ne forte
ille non cederet, et opprimeret eos praesentia, et mole corporis sui, non
semel, non tertio, sed frequentissime juraverunt, se eum de quo quaestio erat,
scire orthodoxum, nec umquam in suspicione habuisse haereseos. O apertum
impudensque mendacium! O testimonium pro se, nec Catoni creditum! In ore enim
duorum, vel trium testium stat omne verbum <i>(Deut. XXVII, 6; et Matth. XVIII,
16; et II Cor. XVI, 1)</i>. Alicubi [<i>Al.</i> aliquando] ne dictum, aut tibi
alicubi mandatum est, quod sine satisfactione fidei communionem tuam subiremus?
Quando per virum disertissimum, et christianissimum Archelaum comitem, qui
sequester pacis era, condictus locus foederis fuit, nonne hoc in primis postulatum
est, ut futurae concordiae fides jaceret fundamenta? Pollicitus est esse se
venturum. Instabat dies Paschae: frequens monachorum turba convenerat [<i>Al.</i>
venerat]: exspectabaris in loco: quid faceres, nesciebas. Repente mandasti
aegrotare nescio quam: illo die te non posse venire. Ludione an episcopus haec
loquitur? Pone verum esse quod dicis, propter unius mulierculae delicias, ne te
absente doleat caput, fastidium sustineat, stomacho perfrigescat, Ecclesiae
causam negligis? tot virorum, et christianorum et monachorum contemnis
praesentiam? Noluimus occasionem dare: videbamus enim stropham dilationis tuae,
injuriam patientia vicimus. Rescribit [<i>Al.</i> quod scribit] Archelaus:
monet altero et tertio die manere, si vellet [<i>Al.</i> si velles] venire. At
ille occupatus: Muliercula enim vomere non cessavit: dum nauseam evasisset,
nostri penitus oblitus est. Post duos ergo menses tamdem exspectatus venit
Isidorus, qui non, ut tu fingis, pro te testimonium, sed causam postulatae
satisfactionis audivit. Cum enim objiceret nobis, quare ei communicastis, si
haereticus erat? audivit ab omnibus, communicavimus nihil de haeresi
suspicantes. Postquam vero a beato Papa Epiphanio conventus, tam sermone, quam
litteris, respondere contempsit: cunctis monachis ab eodem Epiphanio scripta
venerunt, ut absque satisfactione fidei, nullus ei temere communicaret. Presto
sunt litterae, nec super hac re dubitari potest. Haec sunt quae fratrum turba
respondit, non ut tu argumentaris, ex eo te non esse haereticum, quia aliquando
non dictus sis. Hac enim ratione aegrotare non debebit, qui ante aegrotationem
sanus fuit.</p>

<p>40.&nbsp;<i>Pauliniani ordinatio.</i>—&quot;Quando autem coeptum est de
ordinatione Pauliniani, et aliorum qui cum eo sunt, ventilari, videntes se
reprehendi, cum propter charitatem atque concordiam concederentur eis omnia;
hoc autem solum expeteretur, ut licet ab aliis contra regulas ordinati essent,
tamen subjicerentur Ecclesiae Dei; ut non scinderent eam, atque proprium sibi
facerent principatum: in hoc non acquiescentes, coeperunt proponere de fide, et
omnibus notum facere, quod si non arguerentur hi qui cum Hieronymo presbytero
erant, nihil culparent in nobis. Sin autem arguerentur erroris, et culpae, cum
penitus non queant de istiusmodi quaestionibus disputare, satisfactionem errati
proprii non invenientes, ad ista confugerent: non quo sperarent nos posse
convinci, sed famam nostram laedere niterentur.&quot;</p>

<p>41.&nbsp;<i>Paulinianus presbyter Cypri versabatur. Hieronymus ordinatus a
Paulino.</i>—Quod perplexa oratio est, nemo vitium interpretationis putet.
Talis enim et Graeca est. Interim ego gaudeo, quod qui me decollatum putabam,
subito mihi presbyterii caput video repositum. Dicit nos omnino convinci non
posse, et venire ad praelium perhorrescit. Si causa discordiae, non ex
dissensione fidei est, sed ex Pauliniani ut dicis, ordinatione descendit, quae
tanta stultitia est volentibus occasionem dare, nolle respondere? Confitere
fidem; sed tamen responde quod quaereris, ut omnibus luceat, non de fide, sed
de ordinatione esse certamen. Quamdiu enim interrogatus de fide, tacueris,
potest tibi adversarius dicere: Non est ordinationis causa, sed fidei. Si
ordinationis causa est, stulte facis de fide interrogatus, tacere. Si fidei,
stulte praetendis ordinationem. Porro quod dicis te petisse, ut subjicerentur
Ecclesiae Dei, et non scinderent eam, neque proprium sibi facerent principatum,
de quibus dicas, non satis intelligo. Si de me et de presbytero Vincentio,
satis multo dormisti tempore, qui post annos tredecim, nunc excitatus haec
loqueris. Ob id enim et ego Antiochiam, et ille Constantinopolim, urbes
celeberrimas deseruimus, non ut te in populis praedicantem laudaremus: sed ut
in agris et in solitudine adolescentiae peccata deflentes, Christi in nos
misericordiam deflecteremus. Sin autem de Pauliniano tibi sermo est: vides eum
Episcopo suo esse subjectum, versari Cypri, ad visitationem nostram interdum
venire: non ut tuum, sed ut alienum; ejus videlicet, a quo ordinatus est. Quod
si hic etiam esse voluerit, et in exsilio nostro quietus in solitudine vivere,
quid tibi debet, nisi honorem quem omnibus debemus episcopis? Fac a te
ordinatum: idem ab eo audies, quod a me misello homine sanctae memoriae
episcopus Paulinus audivit. &quot;Num rogavi te, ut ordinarer? Si sic
presbyterium tribuis, ut monachum nobis non auferas, tu videris de judicio tuo.
Sin autem sub nomine presbyteri tollis mihi, propter quod saeculum dereliqui:
ego habeo quod semper habui: nullum dispendium in ordinatione passus es.</p>

<p>42.&nbsp;<i>Competentes in Ecclesia. Ab specu Domini prohibitus Hieronymus.</i>—&quot;Ut
non scinderent, inquit, eam, neque proprium sibi facerent principatum.&quot;
Quis scindit Ecclesiam? Nos, quorum, omnis domus Bethleem in Ecclesia
communicat? an tu qui aut bene credis, et superbe de fide taces: aut male, et
vere scindis Ecclesiam? Nos scindimus Ecclesiam, qui ante paucos menses circa
dies Pentecostes, cum obscurato sole, omnis mundus jam jamque venturum judicem
formidaret, quadraginta diversae aetatis et sexus, presbyteris tuis obtulimus
baptizandos? Et certe quinque presbyteri erant in monasterio, qui suo jure
poterant baptizare; sed noluerunt quidquam contra stomachum tuum facere, ne et
haec tibi de fide reticendi daretur occasio. An non tu potius scindis
Ecclesiam, qui praecepisti Bethleem presbyteris tuis: ne competentibus nostris
in Pascha baptismum traderent, quos nos Diospolim (<i>Lidda</i>) ad confessorem
et episcopum misimus Dionysium baptizandos? Ecclesiam scindere dicimur, qui
extra cellulas nostras locum Ecclesiae non habemus? An non tu scindis
Ecclesiam, qui mandas clericis tuis, ut si quis Paulinianum ab Epiphanio
episcopo consecratum presbyterum dixerit, Ecclesiam prohibeatur intrare. Ex quo
tempore usque in praesentem diem videmus tantum specum Domini; et haereticis
intrantibus, procul positi suspiramus.</p>

<p>43.&nbsp;Nosne sumus, qui Ecclesiam scindimus: an ille qui vivis
habitaculum, mortuis sepulcrum negat, qui fratrum exsilia postulat? Quis
potentissimam illam feram, totius orbis cervicibus imminentem, contra nostras
cervices specialiter incitavit? Quis ossa Sanctorum, et innoxios cineres
hucusque verberari ab imbribus sinit? His nos blandimentis bonus Pastor invitat
ad pacem, et proprium arguit facere principatum: qui omnibus episcopis, rectam
dumtaxat fidem tenentibus, et communione et charitate sociamur. An tu solus
Ecclesia es, et qui te offenderit, a Christo excluditur? Si proprium defendimus
principatum, ostende nos in paroecia tua habere episcopum. Quod tibi non
communicavimus, fidei est: responde, et ordinationis erit.</p>

<p>44.&nbsp;&quot;Occasionem quoque fingunt aliarum litterarum, quas dicunt
sibi scripsisse Epiphanium. Quamquam dabit ille rationem pro omnibus quae gesta
sunt ante tribunal Christi, ubi major et minor absque ulla personarum
acceptione judicabitur. Attamen quomodo possunt illius niti epistola, quam de
ordinatione Pauliniani illicita, et illorum qui cum eo sunt, a nobis coargutus
scripsit: sicut et ipsa ejus epistola in exordio suo significat?&quot; Rogo
quae tanta est caecitas, Cimmeriis, sicut aiunt, tenebris involuta? Dicit nos
occasionem fingere, et Epiphanii adversus se litteras non habere, statimque subjungit:
&quot;Quomodo possunt illius niti epistola, quam de ordinatione Pauliniani
illicita, et eorum qui cum eo sunt, a nobis coargutus scripsit: sicut et ipsa
ejus epistola in exordio suo significat?&quot; Non habemus epistolam. Et quae
est illa epistola quae in exordio suo de Pauliniano loquitur? Est aliquid post
exordium, cujus tu times facere mentionem. A te est coargutus aetatis, qua
Paulinianus erat. Presbyterum ordinas, et legatum mittis ac socium: tantamque
habes fiduciam, ut ubi Paulinianum mentitus es puerum, illuc puerum mittas
presbyterum. Itemque Theosebam [<i>Al.</i> Theosobium] Thiriae Ecclesiae
diaconum facis presbyterum, et contra nos armas, illiusque in nos abuteris
eloquentia. Tibi soli licet Ecclesiae jura calcare: tu quidquid feceris, norma
doctrinae est; et non erubescis ante tribunal Christi judicandum tecum
Epiphanium provocare. Quae sequuntur post hoc capitulum, haec sunt: Mensae suae
et domus contubernium imputat Epiphanio, scribitque eum numquam quam esse secum
de Origenis dogmatibus locutum, et sub jurisjurandi testificatione confirmat,
dicens: &quot;Ne suspicionem quidem, sicut Deus testis est, perversae in nos
fidei se habere monstravit.&quot; Nolo respondere et arguere acriter, ne
perjurii episcopum convincere videar. Praesto sunt plures epistolae Epiphanii:
una ad ipsum, aliae ad episcopos Palestinos, et nuper ad Romanae urbis
pontificem: in quibus dicit se eum coram multis, de dogmatibus arguentem non
meruisse responsum, totumque nostrae parvitatis testis est monasterium.</p>

</td></tr>
</table>

</body>
</html>
