<!-- http://khazarzar.skeptik.net/books/hieronym/pelagial.htm -->

<html>
<head>
<title>Hieronymus. Adversus Pelagianos</title>
<meta name="author" content="Ruslan Khazarzar">
<meta name="keywords" content="Library of Ruslan Khazarzar, Hieronymus">
<meta name="description" content="Hieronymus, Adversus Pelagianos">

<style>
<!--
body   {background-color:#ffffff;color:#000000;margin:2.0em}
h1     {margin-top:24.0pt;margin-bottom:24.0pt;text-align:center;text-indent:0cm;font-size:24.0pt;font-family:"Times New Roman";font-weight:bold}
h2     {margin-top:20.0pt;margin-bottom:20.0pt;text-align:center;text-indent:0cm;font-size:20.0pt;font-family:"Times New Roman";font-weight:bold}
h3     {margin-top:16.0pt;margin-bottom:16.0pt;text-align:center;text-indent:0cm;font-size:16.0pt;font-family:"Times New Roman";font-weight:bold}
h4     {margin-top:3.0pt;margin-bottom:3.0pt;text-align:center;text-indent:0pt;font-size:15.0pt;font-family:"Times New Roman";font-weight:bold}
p      {margin-top:0pt;margin-bottom:0pt;text-align:justify;text-indent:35pt;font-size:14pt;font-family:"Times New Roman"}
p.m    {margin-top:0pt;margin-bottom:0pt;text-align:justify;text-indent:35pt;font-size:13pt;font-family:"Times New Roman"}
p.p    {margin-top:0pt;margin-bottom:0pt;text-align:left;text-indent:100pt;font-size:13pt;font-family:"Times New Roman"}
p.a    {margin-top:0pt;margin-bottom:0pt;text-align:left;text-indent:100pt;font-size:14.0pt;font-family:"Times New Roman"}
span.g {font-family:"Palatino Linotype,Arial Unicode MS,Code2000,TITUS Cyberbit Basic,Athena,Vusillus Old Face"}
//-->
</style>

</head>

<body>

<table border="0" cellPadding="0" cellSpacing="0" width="100%">
<tr>
<td align="center" bgcolor="#0000ee" valign="top">
<a href="../index.htm" target="_top" title="Library of Ruslan Khazarzar">
<img border="0" src="../img/t.gif"></a></td>
</tr>
</table>

<p>&nbsp;</p>

<h2>Eusebius Hieronymus Stridonensis</h2>

<h1>Dialogus adversus Pelagianos,
<br>sub persona Attici catholici et Critobuli haeretici</h1>

<p class=m><b>1</b>.&nbsp;Vix dum Origeniana perfidia quaqua patuit Christianus
orbis damnata, Hieronymo cervices subdiderat, cum subito Pelagianum bellum
exardere, Ecclesias late pervagari, natumque adeo monstris elidendis doctorem
maximum, tametsi jam senio confectum, ut in aciem descenderet, excitare: ut
nulla, opinor, laus umquam esset jugulatae haereseos, qua ille aut solus non
donaretur, aut primus. Exsecrabilem doctrinam quam Romae didicerat a Rufino
quodam Syro Pelagius, Palaestinam importavit circa annum Christi 412, et
Hierosolymae docuit, ubi annuente ejus urbis episcopo Joanne, usque adeo
profecit, ut essent qui suo de nomine appellarentur. Summa haereseos per id
temporis haec erat, Posse homines sine peccato esse si velint: Divinae gratiae
necessitatem arbitrii libertati officere: et, quod minori studio videtur tunc
saltem jactatum, Non esse traducem peccati. Hieronymus in libris, quos ab eo
tempore elaboravit, maxime Commentariis in Jeremiam detestandam superbiam
suggillare arrepta occasione non destitit; sed nominibus continuo pepercit,
quos <i>eos mallet corripi, quam infamari.</i> Verum post ferme biennium, et
vix primo libro in laudatum Prophetam expleto, stylum contra haereticum acuit,
deditque Ctesiphonti epistolam, quam in priori tomo excudimus sub
numero&nbsp;133, in qua natam e veterum Stoicorum fontibus <span
class=g>&#7936;&#960;&#945;&#952;&#949;&#943;&#945;&#957;</span> ita jugulat,
ut tamen nisi velitatione illa haeretici resipiscerent, conditurum se libros
minitetur, quibus impiae factionis cuniculos omnes subverteret. Re ipsa haud
multo post rogatus a fratribus tres hosce libros evulgavit, in quibus Socratico
more ex utraque parte quid pro haeresi vel contra dici posset exponens, Attici
et Critobuli personas induxit secum invicem disceptantes, ut et orthodoxum
dogma clarius exponeret, et haereticum impugnaret fortius. Hoc versibus
elegantissimis S.&nbsp;Prosper Carm. de Ingratis praedicat:</p>

<p style='font-size:3.0pt'>&nbsp;</p>
<p class=p>Tunc etiam Bethlei praeclari nominis hospes,</p>
<p class=p>Hebraeo simul et Graio, Latioque venustus</p>
<p class=p>Eloquio, morum exemplum, mundique magister,</p>
<p class=p>HIERONYMUS, libris valde excellentibus hostem</p>
<p class=p>Dissecuit, noscique dedit, quo turbine veram</p>
<p class=p>Vellent exortae lucem obscurare tenebrae.</p>
<p style='font-size:3.0pt'>&nbsp;</p>

<p class=m><b>2</b>.&nbsp;Annum, quo scripti sunt, ex Orosii Hispani
presbyteri, qui tunc <i>ad Hieronymi pedes sedit</i>, Apologia licet ediscere;
cujus quoque causam brevibus exponam, ut simul intelligas, quae per id temporis
esset orthodoxae sententiae ratio, quis rerum status atque ordo, quantas vires,
quosve sibi animos sumpsisset haeresis. Cum multum in utramque partem agitata
quaestio de origine animae viris Ecclesiasticis negotium facesseret, ne diutius
fluctuarent ingenia, S.&nbsp;Augustinus consulendum censuit maximum Ecclesiarum
magistrum Hieronymum; ipsique adeo tunc apud se agenti Orosio auctor fuit, ut
ad eum pergeret Hierosolymam, suasque illi deferendas litteras dedit eo super
argumento, quae in I tomo numeris 131 et 132 exhibemus: libros quoque <i>de
Peccatorum meritis et remissione</i>, et epistolam ad Hilarium, quibus scriptis
quae Pelagiani discipuli atque in primis Coelestius clanculum effutierant mala
dogmata confutabat. His instructus monimentis Hieronymum adiit Orosius, cui
etiam de ore quae contra Coelestium Carthagine peracta fuerant exposuit.
Continuo ad vulgi aures haec devenere, pluribusque Hieronymo, nonnullis etiam
Pelagio astipulantibus, obortum dissidium est, quod Joannes Hierosolymitanus,
qui primas haeretico deferebat, volens compescere, Orosium Hierosolymam
accivit, ubi indicta totius cleri synodo, Pelagio ipso abstante, quid ille ex
Africa contra ejus doctrinam advexisset, quibus iste se tueretur argumentis,
exponere jussi sunt. Ut rem brevissime expediam, Pelagius judice usus suorum
partium studioso, suaeque factionis interpretibus, qui Orosii Latine dicta
Graece redderent subdola fide, ita synodi judicium evasit, ut periculosam
invidiam in accusantem converterit, qui edita Apologia suspicionem haereseos a
se omnem coactus est amovere. In hac vero Apologia quemadmodum res gesta est,
per singulas partes enarrat Hispanus presbyter, atque in primis tempus
designat, quo ipse consessus Hierosolymitanus est habitus: septem nempe et
quadraginta dies ante primam Encaeniorum ejus templi diem. Festum illud teste
Nicephoro Histor. lib.&nbsp;VIII in diem incidebat Septembris decimum quartum,
unde subducta ratione compertum est, Synodum habitam exeunte Julio. De anno
nihil est dubium, ipsum intelligi quadringentesimum decimum quintum; nam qui
hoc anno Bethleem advenerat Orosius, sub insequentis verni tempus in Africam
denuo solvit. Jam vero hoc anno, eo mense, deque ea synodo loquens, contra
Pelagii errorem, quod homo possit mandata Dei sine gratia facile custodire, si
velit, <i>Hoc</i>, inquit, <i>beatus Hieronymus, cujus eloquium universus
Occidens, sicut ros in vellus exspectat (multi enim jam haeretici cum
dogmatibus suis ipso oppugnante supplosi sunt), in epistola sua, quam nuper ad
Ctesiphontem edidit, condemnavit; similiter et in libro, quem</i> NUNC
<i>scribit collata in modum Dialogi altercatione confutat</i>. Neque vero
dilatum opus in sequentem usque annum par est opinari, quandoquidem discedenti
Orosio, ut diximus verno tempore, litteras dedit Hieronymus in nostra
recensione&nbsp;134, ad Augustinum perferendas, in quibus ipsum alloquens
Hipponensem episcopum num.&nbsp;I, <i>Certe</i>, inquit, <i>et in Dialogo,
quem</i> NUPER <i>edidi, tuae beatitudinis, ut dignum fuerat, sum
recordatus</i>. Hoc autem sub tertii libri finem, atque adeo opere jam
absoluto, scripsit, ut nulli dubium sit exeunti anno quadringentesimo decimo
quinto illud esse ascribendum.</p>

<p class=m><b>3</b>.&nbsp;Contra editos a S.&nbsp;Doctore libros primum Anianus
Celedensis, ut vulgo scribitur, diaconus, deinde Pelagius ipse haud multo post,
cum Diospolitanam miserabilem synodum fefellisset, denique Theodorus
Mopsuestenus episcopus, traduntur stylum acuisse. Verum Anniani et Pelagii, non
duo, ut communis fert opinio, sed unum atque idem scriptum, quod collata opera
elaboraverint, ex veterum, qui ejus meminerunt, testimoniis colligi posse
videatur. Annianum Pelagii armigerum vocat Orosius: <i>Stat</i>, inquit,
<i>superbia immanissimus Goliath</i> (Pelagius) <i>habens post se armigerum
suum, qui etsi ipse non dimicat, cuncta tamen aeris et ferri suffragia
subministrat</i>: Hieronymus illum, epist.&nbsp;143, ad Augustin., dicit
<i>Copiosissime pasci, ut alienae blasphemiae verba frivola subministret</i>;
Gennadius nec nominat quidem; Pelagii autem <i>scripta haeresi suae
faventia</i> non tacet: contra Sigebertus qui alios Anniani libros recenset,
quos contra Hieronymum scripserit, non agnoscit. Sed quoquo se modo res habeat,
scripta malis auspiciis nata male perdidit sequior aetas. Sanctus Pater ipse
dum ea confutare diutius differt, tandem contempsit, quasi personam suam
dedeceret <i>naeniis ineptissimis respondere</i>. Tantum Augustino insinuat,
melius fore, si hoc ille faceret, <i>Ne</i>, inquit, <i>compellamur contra
haereticum nostra laudare</i>. Porro Theodorum Mopsuestenum prodit Pelagianae
historiae conditor conterraneus meus Henricus card. Norisius ex his Photii
Biblioth. cod.&nbsp;117: <i>Lectum est opus Theodori Antiocheni, qui
Mopsuestenus ille episcopus est, ut ex ejus quibusdam epistolis colligimus, hoc
titulo</i>, Contra asserentes, peccare homines natura, non voluntate. <i>Ea
disputatio quinque libris absolvitur, quos adversus Occidentales hac labe
infectos scripsit. Inde enim oriundum haeresis hujus auctorem in Orientis modo
regionibus versari, librosque de recens a se excogitata haeresi compositos, ad
populares suos in patriam transmittere narrat, ut jam ibi multos per hanc artem
in suam pertraxerit sententiam, integrasque adeo Ecclesias absurdis illis
imbuerit opinionibus</i>. Aram <i>vero illorum librorum auctorem, sive nomine,
sive cognomine incertum, appellat. Hunc etiam quintum evangelium confinxisse,
illudque se in Eusebii Palaestini bibliothecis reperisse ait: rejecta praeterea
divini ac veteris Testamenti versione, quam Septuaginta interpretes simul
convenientes ediderunt, ut et Symmachi et Aquilae aliorumque interpretatione,
propriam quamdam suam novamque conficere ausum, cum neque Hebraicae linguae, ut
illi, a puero assuevisset, neque mentem S.&nbsp;Scripturae didicisset. Hebraeis
tantummodo quibusdam abjectae sortis in disciplinam se tradidisse, atque hinc
propriam sibi editionem scribere aggressum</i>. Conviciator haereticus
Hieronymum suppresso nomine describere clarius vix potuisset; quod enim Aramum
vocat, non aliunde videtur esse, quam quod homo Pannonius degeret in Orientem.
Verum neque hisce libris S.&nbsp;Doctor respondit, immo ne vidisse quidem
illos, aut scivisse contra se scriptos videatur. Rursum non nisi quaedam ex
illis supersunt excerpta, quae Marius Mercator contra Augustinum scripta
arbitratus est, ac Latine a se reddita inseruit Commonitorio.</p>

<p class=m><b>4</b>.&nbsp;Porro inter caetera, quae ad Hieronymiani hujus
operis augendam pro modulo nostro dignitatem praestitimus, ipsa illa <span
class=g>&#7936;&#960;&#959;&#963;&#960;&#945;&#963;&#956;&#940;&#964;&#953;&#945;</span>
ex Mario Mercatore Baluzianae editionis huc duximus transferenda post Dialogum,
ut videas quid contra Pelagianae sectae debellatorem (cur enim hoc ornare
Hieronymum elogio dubitem?) homo qui sibi solus scire videbatur obstreperet.
Totum vero opus exegimus ad veterum librorum fidem, maxime vero manuscriptorum
Vaticani 4985 et antiquissimi Reginae Suecorum 286, quorum ope vitiosae antea
lectiones passim emendantur.</p>
<p>&nbsp;</p>

<h2>Dialogos contra Pelagianos Admonitio</h2>

<h3>Prologus</h3>

<p><b>1</b>.&nbsp;<i>Scribit motus fratrum expostulationibus</i>. — Scripta jam
ad Ctesiphontem epistola <i>(Epist.&nbsp;233)</i>, in qua ad interrogata
respondi, crebra fratrum expostulatio fuit, cur promissum opus ultra differrem,
in quo pollicitus sum, me ad cunctas eorum qui <span
class=g>&#7936;&#960;&#940;&#952;&#949;&#953;&#945;&#957;</span> praedicant,
quaestiunculas responsurum. Nulli enim est dubium, quin Stoicorum et
Peripateticorum, hoc est, veteris Academiae ista contentio sit, quod alii eorum
asserant <span class=g>&#960;&#940;&#952;&#951;</span>, quas nos
<i>perturbationes</i> possumus dicere: aegritudinem, gaudium, spem, timorem
eradicari et exstirpari posse de mentibus hominum: alii frangi eas, regi atque
moderari, et quasi infrenes equos quibusdam lupatis coerceri. Quorum sententias
et Tullius in Tusculanis disputationibus explicat, et Origenes Ecclesiasticae
veritati in Stromatibus suis miscere conatur, ut praeteream Manichaeum,
Priscillianum, Evagrium Iberitam [<i>Al.</i> Hiboritam <i>et</i> Hyperboritam],
Jovinianum, et totius pene Syriae haereticos, quos sermone gentili <span
class=g>&#948;&#953;&#949;&#963;&#964;&#961;&#945;&#956;&#956;&#941;&#957;&#969;&#962;</span>
<i>Massalianos</i>, Graece <span
class=g>&#949;&#8016;&#967;&#943;&#964;&#945;&#962;</span> vocant; quorum
omnium ista sententia est, posse ad perfectionem, et non dicam ad
similitudinem, sed aequalitatem Dei humanam virtutem et scientiam pervenire:
ita ut asserant se ne cogitatione quidem et ignorantia, cum ad consummationis
culmen ascenderint, posse peccare. Et quamquam superiori epistola, quam ad
Ctesiphontem scripsi contra errores eorum pro angustia temporis pauca
perstrinxerim, hic liber, quem nunc cudere nitimur, Socraticorum consuetudinem
servabit, ut ex utraque parte quid dici possit exponat, et magis perspicua
veritas fiat, cum posuerit [<i>Al.</i> proposuerit] unusquisque quod senserit.
Illud autem Origenis proprium est, et impossibile esse humanam a principio
usque ad mortem, non peccare naturam: et rursum, esse possibile, cum se aliquis
ad meliora converterit, ad tantam fortitudinem pervenire ut ultra non
peccet.</p>

<p><b>2</b>.&nbsp;<i>Non invidia motus</i>. — Adversum eos autem, qui me dicunt
hoc opus inflammatum invidiae facibus scribere, breviter respondebo, numquam me
haereticis pepercisse, et omni egisse studio, ut hostes Ecclesiae, mei quoque
hostes fierent. Helvidius scripsit contra sanctae Mariae virginitatem
perpetuam. Numquid ut ei responderem, ductus invidia sum, quem omnino in carne
non vidi? Jovinianus, cujus nunc haeresis suscitatur, Romanam fidem, me absente
turbavit, tam elinguis et sic sermonis putidi, ut magis misericordia dignus
fuerit, quam invidia. Illi quoque respondi ut potui. Rufinus non uni urbi, sed
orbi blasphemias Origenis et <span class=g>&#960;&#949;&#961;&#8054;
&#7944;&#961;&#967;&#8182;&#957;</span> libros, quantum in se fuit, intulit:
ita ut Eusebii quoque primum librum Defensionis Origenis sub nomine Pamphili
martyris ederet, et quasi ille parum dixisset, novum pro eo volumen evomeret.
Num invidemus ei, quia respondimus, et tanta in eo eloquentiae fuere flumina,
ut me a scribendi atque dictandi studio deterrerent? Palladius servilis
nequitiae, eamdem haeresim instaurare conatus est, et novam translationis
Hebraicae mihi calumniam struere. Num et illius ingenio nobilitatique invidemus
[<i>Al.</i> invidimus]? Nunc quoque mysterium iniquitatis operatur, et garrit
unusquisque quod sentit: ego solus sum, qui cunctorum gloria mordear; et tam
miser, ut his quoque invideam, qui non merentur invidiam. Unde ut omnibus
probarem me non odisse homines, sed errores, nec aliquorum infamiam quaerere,
magisque dolere vicem eorum, qui falsi nominis scientia supplantantur, Attici
et Critobuli nomina posui, per quos et nostra pars et adversariorum quid
sentiret, expromerem [<i>Al.</i> exprimerem]. Quin potius omnes qui catholicam
sectamur fidem, optamus et cupimus damnari haeresim, homines emendari. Aut
certe si in errore voluerint permanere, non nostram culpam esse qui scripsimus,
sed eorum, qui mendacium praetulerunt veritati. Breviterque calumniatoribus
respondemus, qui sua in eos maledicta conferunt, Manichaeorum esse sententiae,
hominum damnare naturam, et liberum auferre arbitrium, et adjutorium Dei
tollere. Rursumque apertissimae insaniae, hoc hominem dicere, quod Deus est. Et
sic ingrediendum via regia, ut nec ad sinistram nec ad dextram declinemus;
appetitumque propriae voluntatis, Dei semper credamus auxilio gubernari. Si
quis autem falso se infamari clamitat, et gloriatur nostra sentire; tunc verae
fidei probabit assensum, cum aperte et absque dolo adversa damnaverit: ne
audiat illud Propheticum, <i>Et in omnibus his non est conversa ad me
praevaricatrix soror ejus Juda ex toto corde suo, sed in mendacio
(Jerem.&nbsp;V,&nbsp;7)</i>. Minorisque peccati est, sequi malum quod bonum
putaveris, quam non audere defendere, quod bonum pro certo noveris. Qui minas,
injuriam, paupertatem ferre non possumus, quomodo flammas Babylonis [<i>Al.</i>
Babylonias] vincemus? Quod bellum servavit, pax ficta non auferat. Nolo timore
perfidiam discere, cum veram fidem meae Christus reliquerit voluntati.</p>
<p>&nbsp;</p>

<h3>Liber primus</h3>

<p><b>1</b>.&nbsp;<i>Num possit homo sine peccato, si velit, esse</i>. —
ATTICUS. Dic mihi, Critobule, verumne est quod a te scriptum audio: Posse
hominem sine peccato esse si velit: et facilia Dei esse praecepta? CRITOBULUS.
Verum, Attice, sed non eodem sensu ab aemulis accipitur, quo a me dictum est.
<i>A</i>.&nbsp;Quid enim ambiguitatis in dicto est, ut diversae intelligentiae
tribuatur occasio? Nec quaero ut de utroque pariter respondeas. Duo enim a te
proposita sunt. Unum, posse hominem sine peccato esse, si velit: alterum,
facilia Dei esse praecepta. Licet ergo simul dicta sint, tamen per partes
singulas disserantur, ut quorum una videtur fides, nulla sit in sententiarum
diversitate contentio. <i>C</i>.&nbsp;Ego, Attice, dixi hominem absque peccato
posse esse, si velit, non ut quidam maledici calumniantur, absque Dei gratia
(quod etiam cogitare sacrilegium est), sed simpliciter posse, si velit, ut
subaudiatur cum Dei gratia. <i>A</i>.&nbsp;Ergo et malorum in te operum auctor
est Deus? <i>C</i>.&nbsp;Nequaquam ita ut autumas. Sed si quid in me boni
habeo, illo suggerente et adjuvante completur. <i>A</i>.&nbsp;Non de natura
quaero, sed de actu. Quis enim dubitat Deum omnium Creatorem? Hoc mihi
respondeas velim: quod agis bonum, tuum est, an Dei? <i>C</i>.&nbsp;Meum est,
et Dei; ut ego operer et ille adjuvet. <i>A</i>.&nbsp;Et quomodo haec omnium
opinio est, quod Dei auferas gratiam, et quidquid homines agimus, propriae
tantum asseras voluntatis? <i>C</i>.&nbsp;Miror, Attice, cur erroris alieni a
me causam rationemque flagites, et id quaeras quod scriptum non est, cum
perspicuum sit quod scripserim. Dixi hominem sine peccato esse posse, si velit.
Numquid addidi, absque Dei gratia? <i>A.&nbsp;</i>Sed ex eo quod non addidisti,
videris negare. <i>C.&nbsp;</i>Immo ex eo quod non negavi, dixisse existimandus
sum. Neque enim quidquid non dicimus, negare arbitrandi sumus.
<i>A.&nbsp;</i>Confiteris ergo, posse hominem sine peccato esse, si velit, cum
Dei gratia? <i>C.&nbsp;</i>Non solum fateor; sed et libere proclamo.
<i>A.&nbsp;</i>Errat ergo qui Dei gratiam tollit? <i>C.&nbsp;</i>Errat. Quin
potius arbitrandus est impius, cum Dei nutu omnia gubernentur, et hoc quod
sumus et habemus appetitum propriae voluntatis, Dei conditoris sit beneficium.
Ut enim liberum possideamus arbitrium, et vel ad bonam, vel ad malam partem
declinemus propria voluntate; cujus est gratiae, qui nos ad imaginem et ad
similitudinem sui tales condidit.</p>

<p><b>2</b>.&nbsp;<i>Num gratiae Dei tribuendum?</i> — <i>A</i>.&nbsp;Nulli, o
Critobule, dubium est, ex ejus cuncta pendere judicio, qui creator est omnium,
et quidquid habemus, illius beneficio deputandum. Sed quaero, hoc ipsum quod
Dei asseris gratiae, utrum ad conditionis referas beneficium, an in singulis
rebus putes esse quas gerimus, ut scilicet illius in omnibus utamur auxilio; an
semel ab eo liberi arbitrii conditi, nostra voluntate vel viribus agamus quod
volumus? Novi enim, plerosque vestrum ita ad Dei cuncta referre gratiam, ut non
in partibus, sed in genere, hoc est, nequaquam in singulis rebus, sed in
conditione arbitrii intelligant potestatem. <i>C.&nbsp;</i>Non est ita ut
autumas, sed a me utrumque dicitur, ut et Dei gratiae sit, quod tales conditi
sumus, et per singula opera illius adminiculo fulciamur. <i>A.&nbsp;</i>Constat
ergo inter nos, in bonis operibus post propriam voluntatem, Dei nos niti
auxilio, in malis diaboli. <i>C.&nbsp;</i>Constat, et super hoc nulla contentio
est. <i>A.&nbsp;</i>Male ergo sentiunt, qui per singulas res quas agimus, Dei
auferunt adjutorium, et illud quod Psalmista canit: <i>Nisi Dominus aedificaverit
domum, in vanum laborant qui aedificant eam. Nisi Dominus custodierit
civitatem, frustra vigilat qui custodit eam</i> <i>(Ps.&nbsp;CXXVI,&nbsp;1,&nbsp;2)</i>;
et caetera hujuscemodi, perversis interpretationibus, immo risu dignis, ad
alios sensus detorquere nituntur.</p>

<p><b>3</b>.&nbsp;<i>In singulis rebus Dei opus esse adjutorio</i>. — <i>C.&nbsp;</i>Quid
mihi necesse est contra alios dicere, cum meum responsum habeas? <i>A.&nbsp;</i>Tuum
responsum cujusmodi? Eos bene sentire, an male? <i>C.&nbsp;</i>Et quae me cogit
necessitas, ut contra alios promam sententiam? <i>A.&nbsp;</i>Disputationis
ordo et ratio veritatis. An ignoras omne quod dicitur, aut esse, aut non esse;
et aut inter bona, aut mala debere numerari? Hoc ergo de quo interrogo, aut
bene dici, aut male, ingratis tibi fatendum est. <i>C.&nbsp;</i>Si in singulis
rebus quas gerimus, Dei utendum est adjutorio, ergo et calamum temperare ad
scribendum, et temperatum pumice terere, manumque aptare litteris, tacere,
loqui, sedere, stare, ambulare, currere, comedere, jejunare, flere, ridere, et
caetera hujuscemodi, nisi Deus juverit, non poterimus? <i>A.&nbsp;</i>Juxta
meum sensum non posse perspicuum est. <i>C.&nbsp;</i>In quo igitur liberum
habemus arbitrium, et Dei in nos gratia custoditur, si ne hoc quidem absque Deo
possumus facere?</p>

<p><b>4</b>.&nbsp;<i>Quomodo datum liberum arbitrium. Libertati non officit Dei
gratia</i>. — <i>A.&nbsp;</i>Non sic donata est liberi arbitrii gratia, ut Dei
per singula tollatur adminiculum. <i>C.&nbsp;</i>Non tollitur Dei adjutorium,
cum creaturae ex semel dati liberi arbitrii gratia conserventur. Si enim absque
Deo, et nisi per singula ille me juverit, nihil possum agere: nec pro bonis me
juste operibus coronabit, nec affliget pro malis; sed in utroque suum vel
recipiet, vel damnabit auxilium. <i>A.&nbsp;</i>Dic ergo simpliciter, cur Dei
auferas gratiam? Quidquid enim tollis in partibus, necesse est ut et in genere
neges. <i>C.&nbsp;</i>Non nego gratiam, cum ita me a Deo asseram conditum, ut
per Dei gratiam meae datum sit voluntati, vel facere quid, vel non facere. <i>A.&nbsp;</i>Dormitat
ergo Deus in operibus nostris, semel data liberi arbitrii potestate: nec
orandus est, ut in singulis operibus nos juvet, cum voluntatis nostrae sit et
proprii arbitrii, vel facere si volumus, vel non facere si nolumus.</p>

<p><b>5</b>.&nbsp;<i>C.&nbsp;</i>Quomodo in caeteris creaturis conditionis ordo
servatur: sic concessa semel liberi arbitrii potestate, nostrae voluntati omnia
derelicta sunt. <i>A.&nbsp;</i>Ergo, ut dixi, non debeo a Deo per singula
auxilium deprecari, quod semel meo datum est judicio? <i>C.&nbsp;</i>Si in
omnibus ille cooperatur, non est meum, sed ejus qui adjuvat, immo qui in me
cooperatur: praesertim cum absque eo facere nihil possim. <i>A.&nbsp;</i>Oro
te, non legisti: <i>Non enim volentis neque currentis, sed miserentis est Dei</i>
<i>(Rom.&nbsp;IX,&nbsp;16)</i>? Ex quibus intelligimus nostrum quidem esse
velle et currere; sed ut voluntas nostra compleatur et cursus, ad Dei
misericordiam pertinere, atque ita fieri, ut et in voluntate nostra et in
cursu, liberum servetur arbitrium, et in consummatione voluntatis et cursus,
Dei cuncta potentiae relinquantur. Scilicet nunc mihi Scripturarum testimonia
replicanda sunt, quomodo per singula Dei a sanctis flagitetur auxilium et in
singulis operibus suis, illo adjutore et protectore uti desiderent. Lege totum
Psalterium, omnes sanctorum voces, nihil erit, nisi ad Deum in cunctis operibus
deprecatio. Ex quo perspicue ostenditur, te aut Dei negare gratiam, quam tollis
in partibus; aut si in partibus dederis, quod nequaquam te velle manifestum
est, in nostram sententiam transire, qui sic liberum homini servamus arbitrium,
ut Dei per singula adjutorium non negemus.</p>

<p><b>6</b>.&nbsp;<i>Strangulat Pelagianorum dogma</i>. — <i>C.&nbsp;</i>Captiosa
ista est conclusio, et de dialecticorum arte descendens. Mihi autem nullus
auferre poterit liberi arbitrii potestatem, ne, si in operibus meis Deus
adjutor exstiterit, non mihi debeatur merces, sed ei qui in me operatus est. <i>A.&nbsp;</i>Fruere
liberi arbitrii potestate, ut contra Deum armes linguam tuam, et in eo te
liberum probes, si tibi liceat blasphemare. Verum super hoc quid sentias, nulli
dubium est, et praestigia confessionis tuae apertissima luce claruerunt. Nunc
revertamur ad id, unde disserere coepimus. Dic mihi, si tibi videtur, hoc quod
cum Dei adjutorio paulo ante dicebas, posse hominem non peccare si velit, in
perpetuum dicas, an ad tempus et breve? <i>C.&nbsp;</i>Superflua interrogatio
est. Si enim ad tempus et breve dixero: nihilominus referetur ad perpetuum.
Quidquid enim ad breve dederis, hoc concedes et in perpetuum. <i>A.&nbsp;</i>Quid
dicas, non satis intelligo. <i>C.&nbsp;</i>Itane durus es, ut manifesta non
sentias?</p>

<p><b>7</b>.&nbsp;<i>Num ad tempus an in perpetuum abstinere homo a peccato
possit</i>. — <i>A.&nbsp;</i>Non me pudet nescire quod nescio. Et de quo futura
est disputatio, debet inter utrumque convenire quem sensum habeat. <i>C.&nbsp;</i>Ego
hoc assero, qui potest uno die se abstinere a peccato, posse et altero: qui
duobus, posse et tribus; qui tribus, posse et tringinta; atque hoc ordine posse
et trecentis, et tribus millibus, et quamdiucumque se voluerit abstinere. <i>A.&nbsp;</i>Dic
ergo simpliciter posse hominem in perpetuum esse sine peccato si velit.
Possumusne omne quod volumus? <i>C.&nbsp;</i>Nequaquam. Neque enim possum
quidquid voluero; sed hoc solum dico, hominem sine peccato posse esse, si
velit. <i>A.&nbsp;</i>Quaeso ut mihi respondeas. Hominem me putas, an belluam? <i>C.&nbsp;</i>Si
de te ambigo, utrum homo, an bellna sis, ipse me bellnam confitebor. <i>A.&nbsp;</i>Si
ergo, ut dicis, homo sum, quomodo cum velim, et satis cupiam non peccare,
delinquo? <i>C.&nbsp;</i>Quia voluntas imperfecta est. Si enim vere velles,
vere utique non peccares. <i>A.&nbsp;</i>Ergo tu qui me arguis non vere cupere,
sine peccato es, quia vere cupis? <i>C.&nbsp;</i>Quasi ego de me dicam, quem
peccatorem esse confiteor, et non de paucis et raris, si qui voluerint non
peccare.</p>

<p><b>8</b>.&nbsp;<i>Ejus rei nullum exemplum</i>. — <i>A.&nbsp;</i>Interim ex
meo tuoque judicio, et ego qui interrogo, et tu qui respondes, peccatores
sumus. <i>C.&nbsp;</i>Sed possumus non esse si velimus. <i>A.&nbsp;</i>Dixi me
velle non peccare, te quoque hoc sentire non dubium est. Quomodo ergo quod
uterque volumus, uterque non possumus? <i>C.&nbsp;</i>Quia plene non volumus. <i>A.&nbsp;</i>Da
ergo qui majorum nostrorum plene voluerint et potuerint. <i>C.&nbsp;</i>Hoc
quidem non facile est ostendere. Neque enim quando dico hominem posse esse sine
peccato si velit, aliquos fuisse contendo; sed simpliciter posse esse si velit.
Aliud namque est <i>esse posse,</i> quod Graece dicitur <span class=g>&#964;&#8135;
&#948;&#965;&#957;&#940;&#956;&#949;&#953;</span> (<i>possibilitate</i>);
aliud est <i>esse</i>, quod ipsi appellant <span class=g>&#964;&#8135;
&#7952;&#957;&#949;&#961;&#947;&#949;&#943;&#8115;</span> (<i>actu ipso</i>).
Possum esse medicus; sed interim non sum. Possum esse faber; sed necdum didici.
Quidquid igitur possum: licet necdum sim, tamen ero si voluero.</p>

<p><b>9</b>. <i>Quod futurum numquam est, an possibile sit</i>. —
<i>A.&nbsp;</i>Aliud sunt artes, aliud id quod per artes est. Medicina et
fabrica, et artes caeterae inveniuntur in plurimis: sine peccato autem esse
perpetuo, divinae solius est potestatis. Itaque aut da exemplum qui absque
peccato fuerint in perpetuum: aut si dare non potes, confitere imbecillitatem
tuam, et noli ponere in coelum os tuum, ut per esse, et esse posse, stultorum
illudas auribus. Quis enim tibi concedet, posse hominem facere quod nullus
umquam hominum potuerit? Ne tu dialecticis imbutus quidem es? Si enim potest
homo, non posse tollitur. Si autem non potest, posse subvertitur. Aut concede
mihi aliquem potuisse, quod fieri posse contendis: aut si nullus hoc potuit,
invitus teneberis, nullum posse, quod possibile jactitas. Inter Diodorum et
Chrysippum valentissimos dialecticos <span class=g>&#960;&#949;&#961;&#8054;
&#948;&#965;&#957;&#940;&#964;&#959;&#965;</span> sta contentio est. Diodorus
id solum posse fieri dicit, quod aut sit verum, aut verum futurum sit. Et
quidquid futurum sit, id fieri necesse esse. Quidquid autem non sit futurum,
id fieri non posse. Chrysippus vero et quae non sunt futura, posse fieri dicit:
ut frangi hoc margaritum, etiam si id numquam futurum sit. Qui ergo aiunt
hominem posse esse absque peccato si velit, non poterunt hoc verum probare,
nisi futurum docuerint. Cum autem futura incerta sint omnia, et maxime ea quae
numquam facta sunt, perspicuum est eos id futurum dicere, quod non sit futurum;
Ecclesiaste hanc confirmante sententiam: <i>Omne quod futurum est, jam factum
est in priori saeculo</i>.</p>

<p><b>10</b>.&nbsp;<i>Possibilia Dei mandata</i>. — <i>C.&nbsp;</i>Oro te, ut
hoc mihi respondeas: possibilia Deus mandata dedit, an impossibilia? <i>A.&nbsp;</i>Cerno
quo tua tendat assertio. Sed de hoc in posterioribus disserendum est, ne dum
miscemus quaestionibus quaestiones, obscuram audientibus intelligentiam
relinquamus. Reservato igitur hoc quod fatemur possibilia Deum dedisse mandata,
ne ipse auctor injustitiae sit, si id exigat fieri, quod fieri non potest: nunc
illud imple quod proposueras, posse hominem sine peccato esse si velit. Aut
enim dabis eos qui potuerunt; aut si nullus potuit, liquido confiteberis
hominem in perpetuum vitare peccata non posse. <i>C.&nbsp;</i>Quoniam urges me,
ut dem quod dare non debeo, illud, quaeso, considera, quod Dominus dixerit
facilius camelum perforamen acus intrare posse, quam divitem in regnum coelorum
<i>(Mat.&nbsp;XIX et Marc.&nbsp;X)</i>. Et tamen dixit fieri posse, quod
numquam factum est. Neque enim camelus umquam per foramen acus ingressus est. <i>A.&nbsp;</i>Miror
hominem prudentem proposuisse testimonium, quod contra se faciat. In hoc enim
non quod fieri possit, dictum est, sed impossibile impossibili comparatum.
Quomodo enim camelus non potest intrare per foramen acus, ita et dives non
ingredietur in regna coelorum. Aut si potueris ostendere, quod dives
ingrediatur regna coelorum, sequitur ut et camelus intret per foramen acus. Nec
mihi Abraham et caeteros, quos in veteri Testamento divites legimus, exemplo
proponas, qui divites ingressi sunt regna coelorum, cum ipsi [<i>Al.</i>
ipsius] divitiis ad bona utentes opera, divites esse desierint; immo cum non
sibi, sed aliis divites fuerint, et dispensatores magis Dei, quam divites
appellandi sint. Sed nobis Evangelica perfectio requirenda est, in qua
praecipitur: <i>Si vis perfectus esse, vade et vende omnia quae habes, et da
pauperibus, et veni, sequere me</i> <i>(Matth.&nbsp;XIX,&nbsp;21)</i>.</p>

<p><b>11</b>.&nbsp;<i>Respondet objectioni ex Domini sententia. Diluit exempla
de Job, Zacharia et Elisabeth</i>. — <i>C.&nbsp;</i>Dum nescis, proprio captus
es laqueo. <i>A.&nbsp;</i>Quonam modo? <i>C.&nbsp;</i>Ex sententia Domini
asseris posse hominem esse perfectum. Quando enim dicit: <i>Si vis perfectus
esse, vende omnia quae habes, et da pauperibus, et veni, sequere me</i>,
ostendit hominem, si voluerit, et fecerit quae praecepta sunt, posse esse
perfectum. <i>A.&nbsp;</i>Validissimo quidem pugno me percussisti, ita ut
caligo mihi ante oculos obversari coeperit: sed tamen hoc ipsum quod dicit: <i>Si
vis perfectus esse,</i> ei dicitur, qui non potuit, immo noluit: et idcirco non
potuit. Tu autem ostende mihi, qui et voluerit et potuerit, quod nunc
pollicitus es. <i>C.&nbsp;</i>Quae enim me cogit necessitas ostendere, qui
perfecti fuerint, cum perspicuum sit posse esse perfectos, ex eo quod uni a
Salvatore sit dictum, et per unum omnibus, <i>si vis esse perfectus. A.&nbsp;</i>Tergiversaris:
in eodem luto haesitas. Aut enim quod potest fieri, aliquando factum est: aut
si numquam factum est, fieri non posse concede.</p>

<p><b>12</b>. <i>C.&nbsp;</i>Quid ultra differo? Scripturarum auctoritate
vincendus es. Ut caetera intermittam, nonne his duobus testimoniis tibi
imponetur silentium, in quibus Job et Zacharias, Elisabethque laudantur? Nisi
enim fallor in Job ita scriptum est: <i>Homo quidam erat in regione Ausitide</i>
[Al. <i>Hus], nomine Job, et erat homo ille verax et sine crimine, verus Dei
cultor, abstinens se ab omni re mala</i> <i>(Job.&nbsp;I,&nbsp;1,
sec.&nbsp;LXX)</i>. Et iterum: <i>Quis est qui arguit justum sine peccato, et
loquitur verbis suis per ignorantiam?</i> In Evangelio quoque secundum Lucam: <i>Fuit
in diebus Herodis regis Judae sacerdos quidam nomine Zacharias, de vice Abia,
et uxor illi de filiabus Aaron, et nomen illius Elisabeth. Erant autem ambo
justi ante Deum, incedentes in omnibus mandatis et justificationibus Domini,
sine querela</i> <i>(Luc.&nbsp;I,&nbsp;5&nbsp;seqq)</i>. Si verus Dei cultor
est, et immaculatus, ac sine crimine: et qui ambulabant in cunctis
justificationibus Domini, justi sunt in conspectu ejus, puto quod peccato
careant, et nulla re indigeant, quae ad justitiam pertinet. <i>A.&nbsp;</i>Proposuisti
testimonia quae non de alterius Scripturae loco, sed de propriis libris
absoluta sunt. Nam et Job postquam percussus est plaga multa adversus Dei
sententiam, provocans eum ad judicium, dixisse convincitur: <i>Atque utinam sic
judicaretur vir cum Deo, quomodo judicatur filius hominis cum collega suo</i> <i>(Job.&nbsp;XVI,&nbsp;22)</i>!
Et iterum: <i>Quis mihi tribuat auditorem, ut desiderium meum omnipotens
audiat, et librum scribat ipse qui judicat</i> <i>(Job.&nbsp;XXXI,&nbsp;35)</i>?
Et rursum: <i>Si enim fuero justus, os meum impia loquetur, et si absque
crimine, pravus inveniar: et si purificatus nive et lotus manibus, satis me
sorde tinxisti. Exsecratum est me vestimentum meum</i> <i>(Job.&nbsp;IX,&nbsp;20,&nbsp;21)</i>.
Et de Zacharia scriptum est quod, Angelo nativitatem filii pollicente, dixerit:
<i>Unde hoc sciam? Ego enim sum senex, et uxor mea processit in diebus suis;</i>
ob quae statim silentio condemnatur: <i>Eris tacens et loqui non poteris usque
ad diem, quo fient haec, quia non credidisti verbis meis quae implebuntur in
tempore suo</i> <i>(Luc.&nbsp;I,&nbsp;18,&nbsp;20)</i>. Ex quo perspicuum est,
justos quidem et immaculatos dici; sed si negligentia subrepserit, posse
concidere, et semper hominem in meditullio positum, ut et de virtutum culmine
ad vitia delabatur, et de vitiis ascendat ad sublimia; et numquam eum esse
securum, sed semper metuere in tranquillitate naufragium: ac per hoc hominem
sine peccato esse non posse, dicente Salomone: <i>Non est homo justus super
terram, qui faciat bonum, et non peccet</i> <i>(Eccl.&nbsp;VII,&nbsp;21)</i>.
Et eodem in Regum libro: <i>Neque enim est homo qui non peccet</i> <i>(III&nbsp;Reg.&nbsp;VIII,&nbsp;46)</i>.
Ac beato David: <i>Delicta quis intelligit? ab oculis meis munda me et ab
alienis parce servo tuo</i> <i>(Psal.&nbsp;XVIII,&nbsp;13)</i>. Et iterum: <i>Ne
intres in judicium cum servo tuo, quia non justificabitur in conspectu tuo
omnis vivens</i> <i>(Psal.&nbsp;CXLII,&nbsp;2)</i>. Et multa alia quibus
Scripturae sanctae plenae sunt.</p>

<p><b>13</b>.&nbsp;<i>Explodit argumentum ex Evangelio Joannis</i>. — <i>C.&nbsp;</i>Quid
ergo respondebis ad illud exemplum quod ponit Evangelista Joannes, <i>Scimus
quod omnis qui natus est ex Deo, non peccat; sed generatio Dei conservat eum,
et malignus non tangit eum? Scimus quoniam ex Deo sumus, et mundus totus in
maligno positus est</i> <i>(I&nbsp;Joan.&nbsp;III,&nbsp;9)</i>. <i>A.&nbsp;</i>Par
pari referam, et parvam Evangelistae Epistolam, secundum sensum tuum docebo
sibi esse contrariam. Si enim omnis qui natus est ex Deo, peccatum non facit:
quoniam semen ejus manet in eo, et non potest peccare, quia ex Deo natus est,
qua consequentia idem in eodem loco loquitur: <i>Si dixerimus quoniam peccatum
non habemus, ipsi nos seducimus, et veritas in nobis non est</i> <i>(I&nbsp;Joan.&nbsp;I,&nbsp;8)</i>?
Ignoras rationem, haesitas atque turbaris. Audi eumdem Evangelistam: <i>Si confiteamur
peccata nostra, fidelis et justus est, ut dimittat nobis peccata nostra, et
mundet nos ab omni iniquitate</i> <i>(Ibid.,&nbsp;9)</i>. Tunc ergo justi
sumus, quando nos peccatores fatemur, et justitia nostra non ex proprio merito,
sed ex Dei consistit misericordia, dicente sancta Scriptura: <i>Justus
accusator sui est in principio sermonis</i> <i>(Prov.&nbsp;XVIII,&nbsp;17)</i>.
Et in alio loco: <i>Dic tu peccata tua, ut justificeris</i> <i>(Isai.&nbsp;XLIII,&nbsp;26,
sec.&nbsp;LXX)</i>. <i>Conclusit enim Deus omnia sub peccato, ut omnibus
misereatur</i> <i>(Galat.&nbsp;III,&nbsp;22)</i>. Et haec hominis summa est
justitia, quidquid potuerit habere virtutis, non suum putare esse, sed Domini
qui largitus est. Qui ergo natus est ex Deo, non peccat, quamdiu semen Dei
manet in eo, et non potest peccare, quia ex Deo natus est. Sed quia in agro Dominico
<i>(Matth.&nbsp;XIII)</i>, dormiente patrefamilias, inimicus homo zizania
superseminat, et frumento bono, dum nescimus, lolium avenasque steriles sator
nocturnus interserit: ideo parabola ista Evangelici patrisfamilias formidanda
est; qui purgat aream, et frumento horreis condito, paleas ventorum flatibus
dispergendas et urendas ignibus derelinquit. Unde et in Jeremia scriptum
legimus: <i>Quid paleis ad frumentum, dicit Dominus</i> <i>(Jerem. XXIII, 28)</i>?
Paleae autem a frumento in consummatione saeculi separantur. Ex quo approbatur
dum sumus in corpore isto mortali, mixtos esse cum tritico. Quod si opposueris
quare dixerit: <i>Et non potest peccare, quia ex Deo natus est:</i> audies, et
ubi erit praemium voluntatis? Si enim ideo non peccat, quia peccare non potest,
liberum tolletur arbitrium, et nequaquam nostrum fiet, sed naturae bonum, quae
peccata non capiet.</p>

<p><b>14</b>.&nbsp;<i>Duo alia ex Veteri ac Novo Testamento</i>. — <i>C.&nbsp;</i>Dudum
faciliora proposui, ut te ad majora exercerem. Quid ad illud dicere potes, quod
quamvis sis ingeniosus, nulla valebis arte subvertere? Primum ponam de veteri
Testamento, deinde de novo. Veteris Testamenti princeps Moyses est; novi,
Dominus atque Salvator. Moyses loquitur ad populum: <i>Perfecti estote in
conspectu Domini Dei vestri</i> <i>(Deut.&nbsp;XVIII,&nbsp;13)</i>. Et Salvator
ad Apostolos: <i>Estote perfecti sicut Pater vester coelestis perfectus est</i>
<i>(Matth.&nbsp;V,&nbsp;48)</i>. Aut enim possibile est audientibus facere quod
Moyses et Dominus praeceperunt: aut si impossibile est, non est culpa eorum qui
obedire non possunt, sed ejus qui impossibilia praecepit. <i>A.&nbsp;</i>Hic
locus apud imperitos, et Scripturarum sanctarum meditationem usumque et
scientiam non habentes, videtur opinioni tuae prima fronte blandiri. Caeterum
discussus facile solvitur. Et cum testimonia Scripturarum aliis comparaveris
testimoniis, ne sibi Spiritus sanctus pro qualitate locorum et temporum
videatur esse contrarius, secundum illud quod scriptum est: <i>Abyssus abyssum
invocat in voce cataractarum tuarum</i> <i>(Ps.&nbsp;XLI,&nbsp;8)</i>, tunc
veritas apparebit, hoc est, Christum possibilia praecepisse dicentem: <i>Estote
perfecti sicut Pater vester coelestis perfectus est;</i> et tamen Apostolos non
fuisse perfectos. <i>C.&nbsp;</i>Non dico quid Apostoli fecerint, sed quid
Christus praeceperit. Neque enim culpa imperantis est, sed eorum qui audierunt
imperium, quod utique potuisse fieri ex justitia ejus qui imperabat,
agnoscitur. <i>A.&nbsp;</i>Pulchre. Nolo ergo mihi dicas posse hominem sine
peccato esse si velit: sed posse hominem id esse quod Apostoli non fuerunt. <i>C.&nbsp;</i>Tam
stultum me putas, ut audeam hoc loqui? <i>A.&nbsp;</i>Licet non loquaris: tamen
ex propositione tua, ipsa consequentia et rerum ordine invitus hoc loqueris. Si
enim potest esse homo sine peccato, quod Apostolos non fuisse perspicuum est,
posset esse super Apostolos homo: ut taceam de Patriarchis et Prophetis, quorum
in Lege non fuit perfecta justitia, secundum illud Apostoli: <i>Omnes enim
peccaverunt, et indigent gloria Dei: justificati gratis per Dei gratiam, per</i>
[Al. add. <i>ipsius] redemptionem quae est in Christo Jesu: quem proposuit Deus
propitiatorem</i> <i>(Rom. III,&nbsp;23,&nbsp;24)</i>.</p>

<p><b>14</b>.&nbsp;<i>Opponit testimonium Pauli ad Philipp</i>. — <i>.&nbsp;</i>Haec
argumentatio tortuosa est, Ecclesiasticam simplicitatem inter philosophorum
spineta concludens. Quid Aristoteli et Paulo? Quid Platoni et Petro? Ut ille
enim princeps philosophorum, ita hic Apostolorum fuit, super quem Ecclesia
Domini stabili mole fundata est, quae nec impetu fluminis, nec ulla tempestate
concutitur. <i>A.&nbsp;</i>Rhetoricaris, et dum mihi objicis philosophiam, ad
Oratorum castra transcendis. Verum audi quid idem dicat Orator tuus:
&quot;Desine communibus locis: domi nobis ista nascuntur.&quot; <i>(Cic.&nbsp;lib.&nbsp;IV
Acad. Quaest.)</i>. <i>C.&nbsp;</i>Nulla hic eloquentia est, nullus Oratorum
tumor, quorum definitio est, dicere ad persuadendum accommodate, sed puram puro
sermone quaerimus veritatem: Aut Dominum non impossibilia praecepisse; ut sint
in culpa qui possibilia non fecerint: aut si non possunt fieri, non eos qui
impossibilia non faciunt; sed eum qui impossibilia praecepit, quod nefas dictu
sit, convinci injustitiae. <i>A.&nbsp;</i>Video te contra mores tuos vehementer
esse commotum, et propterea argumentari desinam. Sed parumper te interrogabo,
quid de illo Apostoli loco sentias, quem scribit ad Philippenses: <i>Non quia
jam accepi, aut jam perfectus sim. Persequor autem si comprehendam: in quo
apprehensus sum a Christo. Fratres, ego me necdum arbitror comprehendisse. Unum
autem, posteriorum obliviscens, ad ea quae priora sunt me extendens, juxta
propositum sequor, ad bravium supernae vocationis Dei in Christo Jesu. Quotquot
ergo perfecti, hoc sapiamus; et si quid aliter sapitis, hoc ergo quoque Deus
vobis revelabit</i> <i>(Philipp.&nbsp;III,&nbsp;12&nbsp;seqq.)</i>, et caetera,
quae te scire non dubito et nos brevitatis studio praeterimus. Dicit se necdum
comprehendisse, et nequaquam esse perfectum, sed instar sagittarii ad
propositum et ad signum jacula dirigere, quem [<i>Al.</i> quod] significantius
Graeci <span class=g>&#963;&#954;&#972;&#960;&#959;&#957;</span> nominant, ne
sagitta ad partem declinans alteram, imperitum ostendat sagittarium. Et asserit
praeteritorum se semper oblivisci, et ad priora semper extendi: per quae docet
praeterita negligenda, et futura cupienda; ut quod hodie perfectum putavit, dum
ad meliora et priora extenditur, cras imperfectum fuisse convincat. Atque ita
per singulos gradus, dum numquam in statione, sed semper in cursu est,
imperfectum doceat, quod homines putabamus esse perfectum: solamque
perfectionem et veram justitiam, Dei tantum virtutibus coaptandam. <i>Secundum
propositum,</i> inquit, <i>persequor ad bravium supernae vocationis Dei in
Christo Jesu.</i> O apostole Paule, ignosce mihi quasi homunculo mea vitia
confitenti, si audacter interrogem. Dicis te necdum accepisse, et necdum comprehendisse,
et necdum esse perfectum, et praeteritorum semper oblivisci, et ad priora te
extendi; si quo modo possis occurrere in resurrectione mortubrum, et consequi
bravium supernae vocationis. Et quomodo statim infers: <i>Quotquot ergo
perfecti</i> [Al. add. <i>sumus], hoc sapimus,</i> sive <i>sapiamus?</i>
diversa enim sunt exemplaria: et quid sapimus, sive sapiamus, nos esse
perfectos? comprehendisse quod non comprehendimus, accepisse quod non
accepimus, esse perfectos qui nondum perfecti sumus? Quid ergo sapimus, immo
quid sapere debemus qui perfecti non sumus? Imperfectos nos esse confiteri, et
necdum comprehendisse, necdum accepisse. HAEC EST hominis vera sapientia,
imperfectum esse se nosse: atque, ut ita loquar, cunctorum in carne justorum
imperfecta perfectio est. Unde et in Proverbiis legimus: <i>Ad intelligendam
justitiam veram</i> <i>(Prov.&nbsp;I,&nbsp;3, sec.&nbsp;LXX)</i>. Nisi enim
esset et falsa justitia, numquam Dei vera justitia diceretur. Et in eodem
Apostoli loco sequitur: <i>Et si quid aliter sentitis et hoc vobis Deus
revelabit</i> <i>(Phil.&nbsp;III,&nbsp;13)</i>. Rem novam audio. Qui paulo ante
dixerat, <i>Non quia jam accepi, aut jam perfectus sum</i>, et vas electionis,
qui pro confidentia habitantis in se Christi audebat loqui: <i>An experimentum
quaeritis ejus, qui in me loquitur Christus</i> <i>(II&nbsp;Cor.&nbsp;XIII,&nbsp;3)</i>?
et tamen simpliciter fatebatur se non esse perfectum: nunc quod sibi proprie
denegabat, mittit in turbam, jungitque se cum caeteris, et ait: <i>Quotquot
ergo perfecti, hoc sapiamus.</i> Sed qua ratione hoc dixerit, exponit in
sequentibus. Hoc, inquit, sapiamus, qui volumus secundum humanae fragilitatis
modulum esse perfecti, necdum nos accepisse, necdum comprehendisse, necdum esse
perfectos. Et quia necdum perfecti sumus, et forsitan aliter sapimus, quam
poscit vera et perfecta perfectio: si quid aliter sapimus, et aliter
intelligimus, quam Dei habet scientia; et hoc nobis Deus revelabit, ut precemur
cum David, atque dicamus: <i>Revela oculos meos, et considerabo mirabilia de
Lege tua</i> <i>(Ps.&nbsp;CXVIII,&nbsp;18)</i>.</p>

<p><b>15</b>.&nbsp;<i>Duplex perfectio, et justitia</i>. — Ex quo perspicuum
est, duas in Scripturis sanctis esse perfectiones; duasque justitias, et duos
timores. Primam perfectionem et comparabilem veritatem perfectamque justitiam,
et timorem, qui est initium sapientiae, Dei virtutibus coaptandam; secundam
autem, quae non solum hominibus, sed et omni creaturae competit, et fragilitati
nostrae, juxta illud quod in Psalmis dicitur: <i>Non justificabitur in
conspectu tuo omnis vivens</i> <i>(Ps.&nbsp;CXLII,&nbsp;2)</i>: eam justitiam,
quae non comparatione, sed Dei scientia, dicitur esse perfecta. Job quoque et
Zacharias et Elisabeth justi dicti sunt, secundum eam justitiam, quae possit in
injustitiam aliquando mutari, et non secundum illam, quae numquam mutari
potest, de qua dicitur: <i>Ego Deus, et non mutor</i> <i>(Malach.&nbsp;III,&nbsp;6)</i>.
Et hoc est quod Apostolus alio loco scribit: <i>Etenim non est glorificatum,
quod glorificatum est propter excellentem gloriam</i> <i>(II&nbsp;Cor.&nbsp;III,&nbsp;10)</i>,
quod videlicet Legis justitia ad comparationem Evangelicae gratiae, non
videatur esse justitia. <i>Si enim,</i> ait, <i>quod destruitur gloriosum est,
multo magis quod permanet, erit in gloria</i> <i>(Ibid.,&nbsp;11)</i>. Et
iterum: <i>Ex parte scimus, et ex parte prophetamus. Cum autem venerit quod
perfectum est, destruentur illa quae ex parte sunt</i> <i>(I&nbsp;Cor.&nbsp;XIII,&nbsp;9)</i>.
Et, <i>Videmus nunc per speculum et in aenigmate, tunc autem facie ad faciem. Nunc
cognosco ex parte, tunc cognoscam sicut et cognitus sum</i> <i>(Ibid.,&nbsp;11)</i>.
Et in Psalmis: <i>Mirabilis facta est scientia tua ex me, confortata est, et
non potero ad eam</i> <i>(Ps.&nbsp;CXXXVIII,&nbsp;6)</i>. Et iterum: <i>Existimabam
cognoscere hoc; labor est in conspectu meo, donec introeam in sanctuarium Dei,
et intelligam in novissimis eorum</i> <i>(Ps.&nbsp;LXXII,&nbsp;16,&nbsp;17)</i>.
Et in eodem loco: <i>Ut jumentum factus sum apud te, et ego semper tecum</i> <i>(Ibid.,&nbsp;25)</i>.
Et Jeremias: <i>Stultus factus est omnis homo a scientia</i> <i>(Jerem.&nbsp;X,&nbsp;14)</i>.
Et idem Paulus apostolus: <i>Fatuum,</i> inquit, <i>Dei sapientius est
hominibus</i> <i>(I&nbsp;Cor.&nbsp;I,&nbsp;25)</i>. Et multa alia, quae studio
brevitatis omitto.</p>

<p><b>16</b>.&nbsp;<i>Justus hominum comparatione, non Dei dicitur</i>. — <i>C.&nbsp;</i>Argute
quidem, mi Attice, memoriterque dixisti. Sed labor tuus et multiplex testimoniorum
replicatio, meae parti proficit. Neque enim ego hominem Deo comparo, sed aliis
hominibus, quorum collatione, qui studium dederit, potest esse perfectus. Ac
per hoc quando dicitur, homo potest esse sine peccato si voluerit, juxta
mensuram hominis, non juxta Dei dicitur majestatem, cujus comparatione nulla
creatura potest esse perfecta. <i>A.&nbsp;</i>O Critobule, haec memorans mecum
facis. Et ego enim hoc sentio, nullam creaturam secundum veram consummatamque
justitiam, posse esse perfectam. Caeterum alium differre ab alio, et diversas
esse in hominibus justitias, nulli dubium est: et vel majorem esse alium vel
minorem, et tamen secundum statum et mensuram suam posse justos nominari, qui
aliorum comparatione justi non sunt. Verbi gratia, Paulus apostolus, vas electionis,
qui plus omnibus Apostolis laboravit, utique justus erat scribens ad Timotheum:
<i>Certamen bonum certavi, cursum consummavi, fidem servavi; de caetero
reposita est mihi corona justitiae, quam reddet mihi Dominus in illa die justus
judex: non solum autem mihi, sed et omnibus qui diligunt adventum ejus</i> <i>(II&nbsp;Tim.&nbsp;IV,&nbsp;7,&nbsp;8)</i>.
Justus erat et Timotheus discipulus ejus et imitator, quem docet quid agere
debeat, et quem modum tenere virtutum. Putamusne unam et eamdem in utroque
fuisse justitiam, et non plus habere meritorum eum, qui plus omnibus laboravit?
<i>Multae mansiones sunt apud Patrem</i> <i>(Joan.&nbsp;XIV,&nbsp;2)</i>, quia
et merita diversa. <i>Stella a stella differt in claritate</i> <i>(I&nbsp;Cor.&nbsp;XV,&nbsp;41)</i>,
et in uno Ecclesiae corpore membra diversa sunt. Habet sol fulgorem suum, luna
quoque noctis tenebras temperat: et quinque sidera alia, quae vocantur
errantia, diversis et cursibus et luminibus coelum peragrant. Innumerabiles
sunt aliae stellae, quas micare in firmamento cernimus. In singulis diversa
sunt lumina, et tamen in suo unaquaeque perfecta est, ita dumtaxat, ut
comparatione majoris, perfectione careat. In corpore quoque, cujus membra
diversa sunt, aliud oculus, aliud manus, aliud pes, agunt. Unde et Apostolus
dicit: <i>Non potest oculus dicere manui, non es mihi necessaria; aut iterum
caput pedibus, non desidero operam vestram. Numquid omnes Apostoli? numquid
omnes prophetae? numquid omnes magistri? numquid omnes cunctas habent virtutes?
numquid omnes donationes habent sanitatum? numquid omnes linguis loquuntur?
numquid omnes interpretantur? Aemulamini dona majora. Omnia autem haec operatur
unus atque idem Spiritus, dividens singulis, unicuique prout vult</i> <i>(I&nbsp;Cor.&nbsp;XII,&nbsp;21&nbsp;seqq.)</i>.
In quo diligenter attende, quod non dixerit, secundum quod unumquodque membrum
cupit, sed secundum quod ipse vult Spiritus. Neque enim dicere potest vas
figulo suo, quare ita vel ita me fecisti? <i>An non habet figulus potestatem de
eodem luto, aliud vas facere in honorem, aliud in contumeliam
(Rom.&nbsp;IX,&nbsp;21)</i>? Unde consequenter adjecit, <i>aemulamini dona
majora:</i> ut in fide et industria plus caeteris charismatibus habere
mereamur, melioresque simus his, qui comparatione nostri in secundo vel tertio
gradu positi sunt. In magna domo vasa diversa sunt, alia aurea, alia argentea,
aenea, ferrea, ligneaque. Et tamen secundum modulum suum, cum aeneum vas
perfectum sit, comparatione argentei vasis imperfectum dicitur, rursumque
argenteum aurei collatione deterius est. Atque hoc modo, dum sibi invicem
comparantur, imperfecta et perfecta sunt omnia. In agro terrae bonae, et ex una
semente tricenarius et sexagenarius et centenarius fructus exoritur: ipsis
numeris indicatur impar esse quod nascitur, et tamen in suo genere perfecta
sunt singula. Elisabeth et Zacharias, quo testimonio, quasi impenetrabili
uteris clypeo, nos docere possunt, quanto inferiores sunt beatae Mariae matris
Domini sanctitate, quae conscientia in se habitantis Dei libere proclamat: <i>Ecce
enim ex hoc beatam me dicent omnes generationes. Quia fecit mihi magna qui
potens est, et sanctum nomen ejus. Et misericordia ejus a progenie in progenies
timentibus eum. Fecit potentiam in brachio suo</i> <i>(Luc.&nbsp;I,&nbsp;41&nbsp;et&nbsp;seqq.)</i>.
In quo animadverte, quod beatam se esse dicat, non proprio merito atque
virtute, sed Dei in se habitantis clementia. Ipse quoque Joannes; quo major non
fuit inter natos mulierum, parentibus suis melior est. Non enim solum
hominibus, sed et Angelis testimonio Domini comparatur. Et tamen qui cunctis
hominibus erat major in terra, minimo in regno coelorum minor fuisse
perhibetur.</p>

<p><b>17</b>.&nbsp;<i>Id etiam in collatione peccatorum intelligi</i>. — Quid
mirum in collatione Sanctorum, alios esse meliores, et alios inferiores, cum e
contrario in collatione peccatorum hoc intelligi possit? Ad Jerusalem dicitur,
quae multis peccatorum erat confossa vulneribus. <i>Justificata est Sodoma ex
te</i> <i>(Thren.&nbsp;IV)</i>: non quod Sodoma per se justa sit, quae in
aeternos collapsa cineres <i>(Gen.&nbsp;XIX)</i>, audit per Ezechielem: <i>Sodoma
restituetur in antiquum</i> <i>(Ezech.&nbsp;XVI,&nbsp;52)</i>: sed quod
comparatione sceleratioris Jerusalem haec justa videatur. Illa enim Dei Filium
trucidavit, haec propter abundantiam panis, et per luxuriae magnitudinem
excessit modum libidinis. Publicanus in Evangelio <i>(Luc.&nbsp;XVIII)</i>, qui
percutiebat pectus, quasi thesaurum cogitationum pessimarum, et conscientia
delictorum, oculos non audebat attollere, superbientis Pharisaei collatione fit
justior. Et Thamar sub specie meretricis fallit Judam, et ipsius sententia qui
deceptus est, meretur audire: <i>Justificata est Thamar magis quam ego</i> <i>(Gen.&nbsp;XXXVIII,&nbsp;36)</i>.
Ex quibus omnibus approbatur, non solum ad comparationem divinae Majestatis
homines nequaquam esse perfectos, sed ne Angelorum quidem et caeterorum
hominum, qui virtutum culmina conscenderunt; cum et tu qui melior es alterius
collatione, quem imperfectum esse monstraveris, rursum ab alio te praeeunte vincaris:
ac per hoc non habeas veram perfectionem, quae si perfecta sit, nulla re
indiget.</p>

<p><b>18</b>.&nbsp;<i>Quomodo perfecti jubeamur esse</i>. — <i>C.&nbsp;</i>Et
quomodo, Attice, ad perfectionem divinus sermo nos provocat? <i>A.&nbsp;</i>Hac
ratione qua dixi, ut secundum vires nostras unusquisque quantum valuerit
extendatur, si quo modo possit pervenire, et comprehendere bravium supernae
vocationis. Denique omnipotens Deus, cui docet Apostolus juxta dispensationem
carnis assumptae subjiciendum Filium, <i>ut sit Deus omnia in omnibus</i> <i>(I&nbsp;Cor.&nbsp;XV)</i>,
perspicue demonstrat, nequaquam sibi cuncta esse subjecta. Unde et Propheta
subjectionem sui in finem praesumit dicens: <i>Nonne Deo soli subjecta erit
anima mea? ab ipso enim est salutare meum</i> <i>(Psal.&nbsp;LXI,&nbsp;1)</i>.
Et quia in corpore Ecclesiae caput Christus est, quibusdam adhuc repugnantibus
membris, videtur corpus quoque capiti non esse subjectum. Namque si patitur
unum membrum, compatiuntur omnia, et totum corpus dolore unius membri
cruciatur. Quod dico ita manifestius fiet. Quamdiu habemus thesaurum istum in
vasis fictilibus, et fragili carne circumdamur, immo mortali et corruptibili,
beatos esse nos credimus, si in singulis virtutibus, partibusque virtutum Deo
subjecti simus [<i>Al.</i> sumus]. Cum autem mortale hoc indutum fuerit
immortalitate, et corruptivum hoc incorruptione vestitum, et absorpta mors
fuerit in Christi victoria, tunc Deus erit omnia in omnibus: ut non sit tantum
in Salomone sapientia, in David animi mansuetudo, in Elia et Phinees zelus, in
Abraham fides; in Petro, cui dictum est: <i>Simon Joannis, amas me</i> <i>(Joan.&nbsp;XXI,&nbsp;15)</i>,
perfecta dilectio; in electionis vase studium praedicandi, et in caeteris vel
bina vel trina; sed totus in cunctis sit, et in omni virtutum choro Sanctorum,
numerus glorietur, et sit Deus omnia in omnibus.</p>

<p><b>19</b>.&nbsp;<i>Quamdiu vivimus cunctas virtutes habere non possumus</i>.
— <i>C.</i>&nbsp;Nullus ergo Sanctorum, quamdiu in isto corpusculo est, cunctas
potest habere virtutes? <i>A.&nbsp;</i>Nullus, quia nunc ex parte prophetamus,
et ex parte cognoscimus. Nec enim possunt omnia esse in omnibus hominibus: quia
non est immortalis filius hominis. <i>C.&nbsp;</i>Et quomodo legimus: Qui unam
habuerit, omnes videtur habere virtutes? <i>A.&nbsp;</i>Participatione, non
proprietate. Necesse est enim, ut singuli excellant in quibusdam; et tamen hoc
quod legisse te dicis, ubi scriptum sit nescio. <i>C.&nbsp;</i>Ignoras hanc Philosophorum
esse sententiam? <i>A.&nbsp;</i>Sed non Apostolorum. Neque enim mihi curae est
quid Aristoteles, sed quid Paulus doceat. <i>C.&nbsp;</i>Obsecro te, nonne
Jacob apostolus scribit <i>(Jacob.&nbsp;II,&nbsp;10)</i>, qui in uno
offenderit, eum esse omnium reum? <i>A.&nbsp;</i>Ipse locus se interpretatur.
Non enim dixit unde coeperat disputatio, qui divitem pauperi in honore
praetulerit, reus est adulterii vel homicidii. In hoc enim delirant Stoici,
paria contendentes esse peccata. Sed ita: <i>Qui dixit, non moechaberis, dixit
et, non occides; quod etsi non occidis, moecharis autem, factus es transgressor
legis</i> <i>(Ibid.)</i>. Levia cum levibus, et gravia cum gravibus
comparantur. Nec ferula dignum vitium, gladio vindicandum est; nec gladio
dignum scelus, ferula coercendum. <i>C.&nbsp;</i>Esto, ut nullus Sanctorum
omnes virtutes habeat; hoc certe dabis, in eo quod potest facere, si fecerit,
esse perfectum. <i>A.&nbsp;</i>Non tenes quid supra dixerim? <i>C.&nbsp;</i>Quidnam
illud est? <i>A.&nbsp;</i>Perfectum esse in eo quod fecit, et imperfectum in
eo, quod facere non potuit. <i>C.&nbsp;</i>Sed sicut perfectus est in eo quod
fecit, quia facere voluit, ita et in eo, per quod imperfectus est, quia non
fecit, perfectum esse potuisse, si facere voluisset. <i>A.&nbsp;</i>Quis enim
non vult facere quod perfectum est? Aut quis non cunctis cupiat florere
virtutibus? Si totum requiris ab omnibus, tollis rerum diversitatem, et
gratiarum distantiam, et Creatoris artificis varietatem, cujus sacro Propheta
sonat carmine: <i>Omnia in sapientia fecisti</i> <i>(Psal.&nbsp;CIII,&nbsp;24)</i>.
Indignetur lucifer, quare fulgorem lunae non habeat. Luna super suis defectibus
et labore causetur, cur annum solis circulum singulis mensibus expleat. Sol
queratur, quid offenderit ut lunae cursu tardior sit. Clamemus et nos
homunculi, quid causae exstiterit, ut homines et non Angeli facti simus:
quamquam magister vester, <span class=g>&#8001;
&#7936;&#961;&#967;&#945;&#8150;&#959;&#962;</span>, de cujus haec fonte
procedunt, omnes rationales creaturas aequo asserat jure conditas, ut instar
quadrigarum et curruum de carceribus exeuntes, in medio spatio vel corruant,
vel praetervolent, et ad optata perveniant. Elephanti tantae molis, et gryphes
in sua gravitate causentur, cur quaternis pedibus incedant, cum muscae,
culicesque, et caetera hujuscemodi animantia sub pennulis senos pedes habeant,
et aliqui vermiculi sint, qui tantis pedibus scateant, ut, innumerabiles simul
motus, nulla acies comprehendat. Dicat haec Marcion et omnes haeretici, qui
Creatoris operibus illudunt. Vestrum decretum hucusque perveniet, ut dum
singula calumniantur, manum injiciant Deo, cur solus Deus sit, cur inviderit
creaturis, ut non omnes eadem polleant majestate. Quod licet non dicatis (neque
enim tam insani estis, ut aperte repugnetis Deo), tamen aliis verbis loquimini,
rem Dei, homini copulantes, ut sit absque peccato, quod et Deus est. Unde
Apostolus super diversis intonans gratiis loquitur: <i>Divisiones donationum
sunt, idem autem Spiritus; et divisiones ministeriorum sunt, sed idem Dominus:
et divisiones operationum sunt; unus autem Deus, qui operatur omnia in
omnibus (I&nbsp;Cor.&nbsp;XII,&nbsp;4,&nbsp;5)</i>.</p>

<p><b>20</b>.&nbsp;<i>Quantum homo a Deo differat</i>. — <i>C.&nbsp;</i>Nimius
es in una atque eadem quaestione, ut persuadere coneris hominem universa simul
habere non posse, quasi aut inviderit aut non potuerit Deus praestare imagini
et similitudini suae, ut in omnibus respondeat suo Creatori. <i>A.&nbsp;</i>Egone
nimius, an tu? qui soluta proponis; et non intelligis aliud esse similitudinem,
aliud aequalitatem: illud picturam, hoc esse veritatem. Verus equus camporum
spatia transvolat, pictus parieti haeret in curru. Ariani Dei Filio non
concedunt, quod tu omni homini tribuis. Alii non audent perfectum in Christo
hominem confiteri, ne suscipere in eo hominis peccata cogantur: quasi potentior
sit creatio Creatore; et idipsum filius tantum hominis, quod Dei Filius. Aut
igitur propone alia, quibus respondeam; aut desine superbire, et da gloriam
Deo. <i>C.&nbsp;</i>Immemor es responsionis tuae; et dum argumenta argumentis
connectis, ac per Scripturarum latissimos campos, infrenis equi libertate
baccharis, super fortissima quaestione, cui pollicitus es te in consequentibus
responsurum, omnino tacuisti, oblivionem simulans, ut necessitatem responsionis
evaderes. Sed ego stultus ad horam tribui, quod petebas, existimans oblaturum
sponte quod acceperas, et non admonitum reddere quod debebas. <i>A.&nbsp;</i>Nisi
fallor, de possibilibus mandatis dilata est responsio. Pone igitur ut volueris.</p>

<p><b>21</b>.&nbsp;<i>Quomodo possibilia mandata Dei sint</i>. — <i>C.&nbsp;</i>Aut
possibilia Deus mandata dedit, aut impossibilia. Si possibilia, in nostra
potestate est ea facere, si velimus. Si impossibilia, nec in hoc rei sumus, si
non facimus, quod implere non possumus. Ac per hoc sive possibilia dedit Deus
mandata, sive impossibilia, potest homo sine peccato esse, si velit. <i>A.&nbsp;</i>Quaeso
ut patienter audias; non enim de adversario victoriam, sed contra mendacium
quaerimus veritatem. Deus possibiles dedit humano generi omnes artes, quippe
quas plurimi didicerunt (<i>Plato in Symposio</i>): ut taceam de his, quas
Graeci <span class=g>&#946;&#945;&#957;&#945;&#973;&#963;&#959;&#965;&#962;</span>
vocant, nos ad opera manuum pertinere possumus dicere: verbi gratia,
grammaticam, rhetoricam, philosophiae tria genera, physicam, ethicam, logicam,
geometriam quoque, et astronomiam, astrologiam, arithmeticam, musicam, quae et
ipsae partes philosophiae sunt: medicinam etiam, quae in tria dividitur, <span
class=g>&#948;&#972;&#947;&#956;&#945;</span>, <span
class=g>&#956;&#941;&#952;&#959;&#948;&#959;&#957;</span>, <span
class=g>&#7952;&#956;&#960;&#949;&#953;&#961;&#943;&#945;&#957;</span>: juris
quoque et legum scientiam. Quis nostrum, quamvis sit ingeniosus, poterit
omnia comprehendere, cum eloquentissimus Orator (<i>Cicero</i>) de rhetorica,
et juris scientia disputans, dixerit: &quot;Pauci unum possunt, utrumque
nemo.&quot; Vides ergo, quod Deus possibile jusserit, et tamen id, quod
possibile est, per naturam nullum posse [<i>Al.</i> potuisse] complere. Dedit
itaque praecepta diversa, virtutesque varias, quas omnes simul habere non possumus.
Atque ita fit, ut quod in alio aut primum, aut totum est, in alio ex parte
versetur: et tamen non sit in crimine, qui non habet omnia, nec condemnetur ex
eo, quod non habet; sed justificetur ex eo, quod possidet. Definit Apostolus,
qualis episcopus esse debeat, scribens ad Timotheum: <i>Oportet episcopum esse
irreprehensibilem, unius uxoris virum, sobrium, pudicum, ornatum, hospitalem,
docilem, non vinolentum, non percussorem; sed mansuetum, non litigiosum, sine
avaritia, domum suam bene regentem, filios habentem subditos cum omni pudicitia</i>
<i>(I&nbsp;Tim.&nbsp;III,&nbsp;2&nbsp;et&nbsp;seqq.)</i>. Et iterum: <i>Non
neophytum, ne inflatus in judicium incidat diaboli. Oportet autem eum etiam
testimonium deforis habere bonum, ne in opprobrium incidat, et laqueum diaboli</i>
<i>(Ibid.,&nbsp;6,&nbsp;7)</i>. Tito quoque scribens discipulo, quales
episcopos debeat ordinare, brevi sermone demonstrat: <i>Ideo reliqui te Cretae,
ut quae reliqua sunt, corrigas, et constituas per civitates presbyteros, sicut
ego praecepi tibi. Si quis est sine crimine, unius uxoris vir, filios habens
fideles, nec in accusatione luxuriae, aut non subjectos. Oportet autem
episcopum esse sine crimine,</i> sive <i>sine accusatione</i> (hoc enim magis
<span class=g>&#7936;&#957;&#941;&#947;&#954;&#955;&#951;&#964;&#959;&#962;</span>
sonat), <i>sicut dispensatorem Dei non protervum, non iracundum, non
vinolentum, non percussorem, non turpis lucri appetitorem; sed hospitalem,
benignum, pudicum, justum, sanctum, continentem, obtinentem doctrinae fidelem
sermonem, ut possit exhortari in doctrina sana, et contradicentes coarguere</i>
<i>(Tit.&nbsp;I,&nbsp;5&nbsp;seqq.)</i>. Ut diversarum personarum varia
praecepta nunc sileam, circa mandata episcopi me tenebo.</p>

<p><b>22</b>.&nbsp;<i>Ab exemplo virtutum, quas habere jubentur episcopi</i>. —
Vult certe Deus tales esse episcopos, sive presbyteros, quales vas electionis
docet. Primum quod dixit, <i>irreprehensibilis,</i> aut nullus, aut rarus est.
Quis est enim, qui non quasi in pulchro corpore aut naevum, aut verrucam
habeat? Si enim ipse Apostolus dicit de Petro, quod non recto pede incesserit
in Evangelii veritate, et intantum reprehensibilis fuerit, ut et Barnabas
adductus sit in eamdem simulationem <i>(Galat.&nbsp;II)</i>: quis indignabitur
id sibi denegari, quod princeps Apostolorum non habuit? Deinde, <i>unius uxoris
virum, sobrium, pudicum, ornatum, hospitalem,</i> ut reperias: illud certe,
quod sequitur <span
class=g>&#948;&#953;&#948;&#945;&#954;&#964;&#953;&#954;&#8056;&#957;</span>,
<i>qui possit docere:</i> non ut interpretatur Latina simplicitas, <i>docilem,</i>
cum caeteris virtutibus difficulter invenies. <i>Vinolentum</i> quoque <i>et
percussorem, et turpis lucri cupidum,</i> repudiat Apostolus: et pro his cupit <i>mansuetum,</i>
absque jurgio, sine avaritia, et ut domum suam optime regat, quodque
difficillimum est; <i>ut filios habeat subjectos, cum omni pudicitia,</i> vel
filios carnis, vel filios fidei. <i>Cum omni,</i> inquit, <i>pudicitia.</i> Non
ei sufficit propriam habere pudicitiam, nisi ea filiorum et comitum ac ministrorum
pudore decoretur, dicente David: <i>Ambulans in via immaculata, hic mihi</i> <i>ministrabit</i>
<i>(Ps.&nbsp;C,&nbsp;6)</i>. Consideremus quoque <span
class=g>&#7952;&#960;&#943;&#964;&#945;&#963;&#953;&#957;</span> [Al. <span
class=g>&#963;&#973;&#957;&#964;&#945;&#963;&#953;&#957;</span>] pudicitiae,
<i>filios habentem subditos in omni pudicitia;</i> ut non solum opere, sed
sermone quoque et nutibus se abstineant ab impudicitiis: ne forte illud incidat
Heli, qui certe increpavit filios suos dicens: <i>Nolite, filii mei, nolite:
non bonam famam audio ego de vobis</i> <i>(I&nbsp;Reg.&nbsp;II,&nbsp;24)</i>.
Corripuit, et punitus est, quia non corripere debuit, sed abjicere. Quid
faciet, qui gaudet ad vitia, qui emendare non audet? qui conscientiam suam
metuit; et quod cunctus populus clamitat, nescire se simulat? Quodque sequitur,
<span class=g>&#7936;&#957;&#941;&#947;&#954;&#955;&#951;&#964;&#959;&#957;</span>:
ut etiam a nullo accusetur: ut bonam opinionem ab his qui foris sunt habeat: ut
etiam maledictis adversariorum careat; et quibus doctrina displicet, placeat
conversatio: puto quod non facile sit reperire, maximeque illud, <i>ut potens
sit adversariis resistere,</i> et perversas opprimere et superare doctrinas.
Vult ut <i>non neophytus</i> episcopus ordinetur, quod videmus nostris
temporibus pro summa eligi justitia. Si baptismum statim justum faceret, et
omni plenum justitia, nequaquam utique Apostolus neophytum refutaret; sed
baptismus vetera peccata conscindit, novas virtutes non tribuit, dimittit e
carcere, et dimisso, si laboraverit, praemia pollicetur. Aut nullus, inquam,
aut rarus est, qui omnia habeat, quae habere debet episcopus. Et tamen si unum
vel duo de catalogo virtutum episcopo cuiquam defuerint, non tamen [<i>Al.</i>
statim] justi carebit vocabulo: nec ex eo damnabitur, quod non habet, sed ex eo
coronabitur, quod possidet. Omnia enim habere, et nullo indigere, virtutis ejus
est <i>qui peccatum non fecit, nec dolus inventus est in ore ejus; qui cum
malediceretur, non remaledixit</i> <i>(I&nbsp;Pet.&nbsp;II,&nbsp;22)</i>: qui
confidenter virtutum conscientia loquebatur: <i>Ecce venit princeps mundi
hujus, et in me invenit nihil (Joan.&nbsp;XIV,&nbsp;30)</i>. <i>Qui cum esset
in forma Dei, nequaquam rapinam arbitratus est aequalem se esse Deo, sed se
exinanivit, formam servi accipiens, et factus est obediens usque ad mortem,
mortem autem crucis. Propterea donavit ei Deus nomen, quod est supra omne
nomen, ut in nomine Jesu flectant genu coelestia, terrestria, et inferna
(Philipp.&nbsp;II,&nbsp;6&nbsp;seqq.)</i>. Si ergo in una episcopi persona
pauca praecepta aut nequaquam, aut difficulter invenies; quid facies de omni
homine, qui cuncta debet implere mandata?</p>

<p><b>23</b>.&nbsp;<i>Etiam in corporalibus non omnia omnes habere</i>. — Ex
corporalibus consideremus spiritualia. Alius velox est pedibus, sed non fortis
manu. Ille tardus incessu, sed stabilis in praelio est. Hic pulchram habet
faciem, sed raucae vocis est. Alius tetram, sed dulci modulatione cantat. Illum
ingeniosum, sed obliviosum: hunc memorem, sed tardi videmus ingenii. In ipsis
controversiis, in quibus quondam pueri lusimus, non omnes similiter vel in
prooemiis, vel in narrationibus, vel in excessibus, vel in argumentis, aut
exemplorum copia, et epilogorum dulcedine se agunt: sed eloquentiae suae alia
atque alia in parte dissimiles sunt. De viris magis ecclesiasticis loquar.
Multi super Evangelia bene disserunt, sed in explanatione Apostoli impares sui
sunt. Alii cum in Instrumento novo optime senserint, in Psalmis et veteri
Testamento muti sunt. Hoc totum dico, quod <i>non omnia possumus omnes</i> <i>(Virg.&nbsp;Ecl.&nbsp;VII)</i>:
rarusque aut nullus est divitum, qui in omni substantia sua paria universa
possideat. Possibilia praecepit Deus, et ego fateor. Sed haec possibilia cuncta
singuli habere non possumus: non imbecillitate naturae, ne calumniam facias
Deo; sed animi lassitudine, qui cunctas simul et semper non potest habere
virtutes. Quod et si in eo arguis Creatorem, quare te talem condiderit, qui
deficias atque lassescas; dicam iterum, major erit reprehensio, si eum volueris
accusare, quare te Deum non fecerit. Sed dices, Si non possum, ergo peccatum
non habeo. Habes peccatum quare non feceris, quod alius potuit facere.
Rursumque ille, cujus tu comparatione deterior es, vel tui in alia virtute, vel
alterius erit collatione peccator: atque ita fit, ut quemcumque primum
putaveris, minor sit eo, qui se in alia parte major est.</p>

<p><b>24</b>.&nbsp;<i>Deus potest servare hominem sine peccato</i>. — <i>C.&nbsp;</i>Si
non potest homo esse sine peccato, quomodo Judas scribit Apostolus: <i>Ei autem
qui potens est vos conservare sine peccato, et constituere ante conspectum
gloriae suae immaculatos (Jud.&nbsp;I,&nbsp;24)</i>? Quo testimonio comprobatur
posse hominem esse sine peccato, et maculam non habere. <i>A.&nbsp;</i>Non
intelligis, quae proposueris. Neque enim homo potest esse sine peccato, quod
tua habet sententia; sed potest, si voluerit Deus, hominem servare sine
peccato, et immaculatum sua misericordia custodire. Hoc et ego dico, quod Deo
cuncta possibilia sunt. Homini autem non quidquid voluerit possibile est; et
maxime id esse, quod nullam legeris habere creaturam. <i>C.&nbsp;</i>Non dico
hominem esse sine peccato, quod tibi forsitan possibile videtur; sed posse esse
si velit. Aliud est enim esse, aliud posse. Esse, quaerit exemplum; posse,
ostendit imperii veritatem. <i>A.&nbsp;</i>Nugaris, nec meministi illius
proverbii: &quot;Actum ne agas; et in eodem coeno volutaris, immo laterem
lavas.&quot; Pro quo nihil aliud audies, nisi hoc, quod omnibus patet: rem te
velle firmare, quae nec est, nec fuit, et forsitan nec futura est. Atque ut
ipso verbo utar, et stultitiam <span
class=g>&#7936;&#963;&#965;&#963;&#964;&#940;&#964;&#959;&#965;</span>
[<i>Mss.</i> asystatae] (<i>non consistentis</i>) argumentationis ostendam,
esse posse, te aio dicere, quod esse non possit. Hoc enim, quod proposuisti,
posse hominem sine peccato esse si velit, aut verum est, aut falsum est. Si
verum est, ostende quis fuerit: si falsum; quidquid falsum est, numquam fieri
potest. Verum haec quasi explosa taceantur, et in scriniolis vestris tantum
mussitent, publicam faciem formidantia.</p>

<p><b>25</b>.&nbsp;<i>Librum Pelagii confutat</i>. — Transeamus ad alia, in
quibus perpetua oratione utendum est, ita dumtaxat, ut habeas potestatem
refellendi et quaerendi si quid volueris. <i>C.&nbsp;</i>Audiam patienter, non
enim dicam libenter; et magis mirabor ingenium, cujus stupeo falsitatem. <i>A.&nbsp;</i>Utrum
falsa sint an vera quae dicturus sum, cum audieris tunc probabis. <i>C.&nbsp;</i>Loquere
ut vis, mihi decretum est si respondere non potuero, magis silere, quam
mendacio acquiescere. <i>A.&nbsp;</i>Quid interest utrum te tacentem, an
loquentem superem, et juxta Protei fabulam vigilantem capiam, an dormientem? <i>C.&nbsp;</i>Cum
dixeris quae volueris, audies quae nequaquam velis. Veritas enim laborare
potest, vinci non potest. <i>A.&nbsp;</i>Libet sententias tuas parumper
discutere, ut intelligant sectatores tui, quam divinum in te mirentur ingenium.
Dicis, <i>Sine peccato esse non posse, nisi qui scientiam legis habuerit,</i>
per quod magnam partem Christianorum excludis a justitia, et qui praedicator es
impeccantiae, omnes prope peccatores esse pronuntias. Quotus enim quisque
Christianorum habet legis scientiam, quam in multis Doctoribus Ecclesiae; aut
raro, aut difficulter invenias? Verum tu tantae es liberalitatis, ut favorem
tibi apud Amazonas tuas concilies, ut in alio loco scripseris, <i>Scientiam
legis etiam feminas habere debere:</i> cum Apostolus doceat esse tacendum
mulieribus in Ecclesia; et si quid ignorant, domi viros suos debere consulere <i>(I&nbsp;Cor.&nbsp;XIV)</i>.
Nec sufficit tibi dedisse agmini tuo scientiam Scripturarum, nisi earum voce et
canticis delecteris. Jungis enim et ponis in titulo, <i>Quod et feminae Deo
psallere debeant.</i> Quis enim ignorat psallendum esse feminis in cubiculis
suis, et absque virorum frequentia et congregatione turbarum? Verum tu donas
quod non licet; ut quod verecunde facere debeant, et absque ullo arbitro,
magistri auctoritate proclament.</p>

<p><b>26</b>.&nbsp;<i>Item librum Pelagii confutat</i>. — Addis praeterea <i>(Tit.&nbsp;XIII,
al.&nbsp;XIV)</i>, <i>Servum Dei nihil amarum de ore suo, sed semper quod dulce
est et suave debere proferre;</i> et quasi alius sit servus Dei, alius doctor
et sacerdos Ecclesiae, prioris oblitus sententiae, ponis in alio titulo <i>(Tit.&nbsp;XXVII,
al.&nbsp;XXII)</i>, <i>sacerdotem sive doctorem omnium actus speculari debere,
et fiducialiter corripere peccantes ne, pro iisdem rationem reddat</i> [Al. <i>reddas],
et eorum sanguis de suis manibus requiratur.</i> Nec semel dixisse contentus,
idipsum replicas, et inculcas <i>(Tit.&nbsp;XXXI)</i> <i>sacerdotem sive
doctorem nemini adulari debere, sed audenter omnes corripere, ne et se et eos
qui eum audiunt, perdat.</i> Tantane est in uno opere dissonantia, ut quid
prius dixeris nescias? Si enim servus Dei nihil amarum de suo debet ore
proferre, sed semper quod dulce et suave est: aut sacerdos et doctor servi Dei
non erunt, qui fiducialiter debent corripere peccantes, et nulli adulari, sed
audacter omnes increpare; aut si sacerdos et doctor, non solum servi Dei, sed
inter servos ejus principalem tenent locum, frustra servis Dei blanditias et
dulcedines reservasti, cum hoc proprie haereticorum sit, et eorum qui decipere
cupiunt audientes, dicente Apostolo: <i>Hujusmodi enim Christo Domino nostro
non serviunt, sed suo ventri. Et per dulces sermones et benedictiones seducunt
corda innocentium</i> <i>(Rom.&nbsp;XVI,&nbsp;18)</i>. Semper insidiosa,
callida, blanda est adulatio. Pulchreque adulator apud philosophos definitur <i>blandus
inimicus.</i> Veritas amara est, rugosae frontis ac tristis, offenditque
correptos. Unde et Apostolus loquitur: <i>Inimicus vobis factus sum, veritatem
dicens vobis</i> <i>(Galat.&nbsp;IV,&nbsp;16)</i>? Et Comicus: Obsequium
amicos, veritas odium parit. Quapropter et Pascha cum amaritudinibus comedimus,
et vas electionis docet Pascha celebrandum in veritate et sinceritate <i>(I&nbsp;Cor.&nbsp;V)</i>;
veritas in nobis sit sinceritas, et amaritudo illico consequetur.</p>

<p><b>27</b>.&nbsp;<i>Omnia Dei voluntate regi</i>. — Illud vero quod in alio
ponis loco <i>(Tit.&nbsp;XXXI)</i>, <i>Omnes voluntate propria regi,</i> quis
Christianorum potest audire? Si enim non unus, nec pauci, nec multi, sed omnes
reguntur propria voluntate, ubi erit auxilium Dei? Et quomodo illud exponis? <i>A
Domino gressus hominis diriguntur</i> <i>(Psal.&nbsp;XXXVI,&nbsp;23)</i>; et, <i>Non
est in homine via ejus</i> <i>(Jerem.&nbsp;X,&nbsp;22)</i>; et, <i>Nemo potest
quidquam accipere, nisi datum fuerit ei desuper.</i> Et in alio loco, <i>Quid
enim habes quod non accepisti? Et si accepisti, quid gloriaris, quasi non
acceperis</i> <i>(I&nbsp;Cor.&nbsp;IV,&nbsp;7)</i>? dicente Domino Salvatore: <i>Non
descendi de coelo, ut faciam voluntatem meam, sed voluntatem ejus qui me misit
Patris</i> <i>(Joan.&nbsp;V,&nbsp;30)</i>. Et in alio loco: <i>Pater, si fieri
potest, transeat a me calix iste. Verumtamen non quod ego volo, sed sicut tu</i>
<i>(Luc.&nbsp;XXII,&nbsp;42)</i>. Et in Oratione Dominica: <i>Fiat voluntas
tua, sicut in coelo et in terra</i> <i>(Matth.&nbsp;VI,&nbsp;10)</i>. Qua
sententiae temeritate aufers Dei omne praesidium? Et quod in alio loco frustra
conaris adjungere, <i>Non absque Dei gratia,</i> quomodo sentiri velis, ex hoc
loco intelligitur, dum gratiam ejus non ad singula refers opera, sed ad
conditionis ac legis et liberi arbitrii potestatem.</p>

<p><b>28</b>.&nbsp;<i>Impiorum et iniquorum diversitas</i>. — Illud vero quod
in sequenti ponis capitulo <i>(Tit.&nbsp;LXII, al.&nbsp;LXXII)</i>: <i>In die
judicii iniquis et peccatoribus non parcendum, sed aeternis eos ignibus
exurendos,</i> ferre quis potest, et interdicere te misericordiam Dei, et ante
diem judicii de sententia judicis judicare, ut si voluerit iniquis et
peccatoribus parcere, te praescribente, non possit? Dicis enim: &quot;Scriptum
est in centesimo tertio psalmo: <i>Deficiant peccatores a terra et iniqui, ita
ut non sint.</i> Et in Isaia: <i>Comburentur iniqui et peccatores simul, et qui
relinquunt Deum, consummabuntur.</i>&quot; Et non intelligis comminationem Dei
interdum sonare clementiam? Non enim dicit eos aeternis ignibus exurendos, sed
a terra deficere, et iniquos esse cessare. Aliud enim est ipsos a peccato et
iniquitate desistere, et aliud ipsos perire in perpetuum, et aeternis ignibus
concremari. Denique Isaias de quo ponis testimonium, <i>Comburentur,</i>
inquit, <i>peccatores et iniqui simul:</i> non addit, in aeternum. <i>Et qui
relinquunt Deum, consummabuntur.</i> Proprie hoc de haereticis loquitur, qui
rectum fidei tramitem relinquentes consummabuntur, si noluerint ad Dominum
reverti, quem dereliquerunt. Quae sententia et tibi parata est, si neglexeris
ad meliora converti. Deinde cujus est temeritatis, iniquos et peccatores impiis
jungere; qui a nobis sic definiuntur. Omnis impius iniquus est et peccator, nec
reciprocatur, ut possimus dicere, omnis peccator et iniquus etiam impius est.
Impietas enim proprie ad eos pertinet, qui notitiam Dei non habent, vel
cognitam transgressione mutarunt. Peccatum autem et iniquitas pro qualitate
vitiorum, post peccati et iniquitatis vulnera, recipit sanitatem. Unde scriptum
est: <i>Multa flagella peccatoris</i> <i>(Ps.&nbsp;XXXI,&nbsp;10)</i>: et non
interitus sempiternus. Et per omnia flagella atque cruciatus emendatur Israel. <i>Quem
enim diligit Dominus corripit: flagellat autem omnem filium quem recipit</i> <i>(Hebr.&nbsp;XII,&nbsp;6)</i>.
Aliud est caedere magistri et parentis affectu: aliud contra adversarios
crudeli animo desaevire. Quam ob causam, et in primo Psalmo canitur: <i>Quoniam
non resurgunt impii in judicio.</i> Jam enim in perditionem sunt praejudicati. <i>Neque
peccatores in consilio justorum</i> <i>(Psal.&nbsp;I,&nbsp;5)</i>. Aliud enim
est gloriam perdere resurgendi, aliud perire perpetuo. <i>Veniet,</i> inquit, <i>hora,
in qua omnes qui in sepulcris sunt, audient vocem ejus, et egredientur, qui
bona fecerunt, in resurrectionem vitae; qui autem mala egerunt, in
resurrectionem judicii</i> <i>(Joan.&nbsp;V,&nbsp;5)</i>. Unde et Apostolus
eodem sensu, quia eodem et spiritu, loquitur ad Romanos: <i>Quicumque enim sine
lege peccaverunt, sine lege peribunt. Et quicumque in lege peccaverunt, per
legem judicabuntur</i> <i>(Rom.&nbsp;II,&nbsp;12)</i>. Sine lege impius est,
qui in aeternum peribit. In lege peccator credens in Deum, qui per legem
judicabitur, et non peribit. Si peccatores et iniqui aeternis ignibus
exuruntur, non times sententiam tuam, qui iniquum et peccatorem te esse dicis?
Et argumentaris hominem non esse sine peccato, sed esse posse. Ergo solus ille
salvetur, qui numquam fuit, nec est, sed futurus est, aut forsitan nec futurus:
et pereant omnes, quos retro fuisse legimus. Tu ipse qui Catoniana [<i>Al.</i>
Catoniaca] nobis inflaris superbia, et Milonis humeris intumescis, qua
temeritate, peccator, magistri nomen assumis? Aut si justus es, et humilitate
simulas peccatorem, mirabimur atque gaudebimus habere te solum et possidere cum
sociis, quod nec Patriarcharum, nec Prophetarum, nec Apostolorum quispiam
habuit. Si [<i>Al.</i> Sin] autem Origenes omnes rationabiles creaturas dicit
non esse perdendas, et diabolo tribuit poenitentiam, quid ad nos, qui et
diabolum et satellites ejus omnesque impios et praevaricatores dicimus perire
perpetuo, et Christianos si in peccato praeventi fuerint, salvandos esse post
poenas?</p>

<p><b>29</b>.&nbsp;<i>Duo Pelagii capitula inter se discrepantia</i>. — Jungis
praeterea duo capitula inter se discrepantia, quae si vera sint, os aperire non
poteris: <i>Sapientiam et intellectum Scripturarum, nisi qui didicerit, scire
non posse.</i> Et iterum: <i>Scientiam legis non usurpare debere indoctum</i> <i>(Tit.&nbsp;XX)</i>.
Aut enim magistrum, a quo didiceris, proferre cogeris, ut tibi scientiam legis
liceat usurpare: aut si magister talis est, qui ab alio non didicerit, et
docuerit te quod ipse ignorabat, restat ut non recte facias, qui indoctus
usurpas scientiam Scripturarum, et magister prius quam discipulus esse
coepisti. Nisi forte humilitate solita, magistrum tuum jactitas Dominum, qui
docet omnem scientiam, et cum Moyse <i>(Exod.&nbsp;XXXIV)</i> in nube et
caligine facie ad faciem audis verba Dei, et inde nobis cornuta fronte
procedis. Nec hoc sufficit, sed repente mutaris in Stoicum, et de Zenonis nobis
tonas supercilio, <i>Christianum illius debere esse patientiae, ut si quis sua
auferre voluerit, gratanter amittat</i> <i>(Tit.&nbsp;LXXIII, al.&nbsp;LXIV)</i>.
Nonne nobis satis est, patienter perdere quod habemus, nisi violento atque
raptori agamus gratias, et eum cunctis benedictionibus prosequamur? Docet
Evangelium <i>(Matth.&nbsp;V)</i> ei, qui nobiscum velit judicio contendere, et
per lites ac jurgia auferre tunicam, etiam pallium esse concedendum: non
praecipit, ut agamus gratias, et laeti nostra perdamus. Hoc dico, non quod
aliquid sceleris in hac sententia sit, sed quod ubique <span
class=g>&#8017;&#960;&#949;&#961;&#946;&#959;&#955;&#953;&#954;&#8182;&#962;</span>
mediocria transeas, et magna secteris. Unde adjungis, <i>Gloriam vestium et
ornamentorum Deo esse contrariam.</i> Quae sunt, rogo, inimicitiae contra Deum,
si tunicam habuero mundiorem, si episcopus, presbyter, et diaconus, et reliquus
ordo ecclesiasticus in administratione sacrificiorum candida veste
processerint? Cavete, clerici; cavete, monachi; viduae et virgines,
periclitamini, nisi sordidas vos atque pannosas vulgus aspexerit. Taceo de
hominibus saeculi, quibus aperte bellum indicitur, et inimicitiae contra Deum,
si pretiosis atque nitentibus utantur exuviis.</p>

<p><b>30</b>.&nbsp;<i>Capitula Pelagii sibi contraria</i>. — Audiamus et
caetera: <i>Inimicos ut proximos diligendos</i> <i>(Tit.&nbsp;CLXIV,
al.&nbsp;CXLIV)</i>; statimque oppressus gravissimo lethargo, ponis et dicis: <i>Inimico
numquam esse credendum</i> <i>(Tit.&nbsp;CLXI, al.&nbsp;CXLVI)</i>, quod sibi
esse contrarium, etiam me silente, perspicuum est. Sed dices [<i>Al.</i> dicis]
utrumque vocibus Scripturae contineri, non animadvertens, quo sensu in suis
locis dicta sint. Praeceptum est mihi, ut diligam inimicos, et orem pro
persecutoribus. Numquid jussum est, ut ita diligam, quasi proximos et
consanguineos et amicos, ut inter aemulum et necessarium nulla distantia sit?
Si inimicos diligo quasi proximos, amicis quid amplius exhibebo? Aut si hoc
dixeras, illud tacere debueras, ne contraria sibi in eodem loco dicere
videreris, <i>Inimico numquam esse credendum</i> <i>(Exod.&nbsp;XXIII)</i>. Sed
quomodo diligatur inimicus, et lex docet <i>(Deut.&nbsp;XXII,&nbsp;4)</i>:
Jumentum adversarii si ceciderit, sublevandum: et Apostolus: <i>Si esurierit
inimicus tuus, ciba illum; si sitierit, da illi potum. Hoc enim faciens,
carbones ignis congregabis super caput ejus</i> <i>(Rom.&nbsp;XII,&nbsp;20)</i>;
non in maledictum et condemnationem, ut plerique existimant, sed in
correctionem et poenitudinem, ut superatus beneficiis, excoctus fervore
charitatis, inimicus esse desistat.</p>

<p><b>31</b>.&nbsp;<i>An regnum coelorum in veteri Test. repromissum</i>. —
Addis praeterea, <i>Regnum coelorum etiam in Testamento veteri repromitti</i> <i>(Tit.&nbsp;CXXIII)</i>:
ponisque testimonia de apocryphis, cum perspicuum sit, regnum coelorum primum
in Evangelio praedicari per Joannem Baptistam, et Dominum Salvatorem, et
Apostolos. Lege Evangelia. Joannes Baptista clamat in deserto: <i>Poenitentiam
agite, appropinquavit enim regnum coelorum</i> <i>(Matth.&nbsp;III,&nbsp;1)</i>.
Et de Salvatore scriptum est: <i>Ex eo tempore coepit praedicare et dicere:
Poenitentiam agite, appropinquavit enim regnum coelorum</i> <i>(Matth.&nbsp;IV,&nbsp;17)</i>.
Et iterum: <i>Circuibat Jesus civitates et vicos, docens in synagogis</i> [Al. <i>synagoga]
eorum, et praedicans regnum Dei</i> <i>(Matth.&nbsp;IX,&nbsp;35)</i>. Et
Apostolis praecipit: <i>Ite et praedicate, dicentes, quoniam appropinquavit
regnum coelorum.</i> Tu autem illos Manichaeos vocas, quia Legi Evangelium
praeferentes, in illa umbram, in hoc veritatem esse dicamus, et non intelligis
stultitiam tuam impudentiae copulatam. Aliud esse [<i>Al.</i> est] damnare
Legem, quod Manichaeus facit; aliud Legi praeferre Evangelium, quae apostolica
doctrina est. In illa enim servi, in hoc praesens Dominus loquitur; ibi
promittitur, hic impletur; ibi initia, hic perfectio est; in illa operum
fundamenta jaciuntur, hic fidei et gratiae culmen imponitur. Hoc posuimus, ut
egregii praeceptoris doctrina monstraretur.</p>

<p><b>32</b>.&nbsp;<i>Praecipuam Pelagianorum sententiam impugnat</i>. —
Centesimus titulus est, <i>Posse hominem sine peccato esse, et Dei mandata
facile custodire, si velit,</i> de quo abunde dictum est. Cumque se imitatorem,
immo expletorem operis beati Martyris Cypriani, scribentis ad Quirinum [<i>Mss.</i>
Cirinum], esse fateatur, non intelligit se in eodem opere dixisse contraria.
Ille in quinquagesimo quarto titulo tertii libri, ponit neminem sine sorde et
sine peccato esse, statimque jungit testimonia, in quibus scriptum est apud
Job: <i>Quis enim mundus a sordibus? nec si unius etiam diei sit vita ejus in
terra</i> <i>(Job.&nbsp;XIV,&nbsp;14)</i>. Et in Psalmo quinquagesimo <i>(Vers.&nbsp;6)</i>:
<i>Ecce in iniquitatibus conceptus sum, et in peccatis concepit me mater mea.</i>
Et in Epistola Joannis: <i>Si dixerimus, quia peccatum non habemus, nosmetipsos
decipimus, et veritas in nobis non est</i> <i>(I&nbsp;Joan.&nbsp;I,&nbsp;8)</i>.
Tu e diverso asseris, <i>Posse hominem sine peccato esse:</i> et ut hoc verum
dixisse videaris, statim adjungis, <i>Et Dei mandata facile custodire, si
velit,</i> quae aut rarus, aut nullus implevit. Si enim facilia sunt, debent a
pluribus custodiri. Sin autem, ut concedamus tibi, rarus quisquam ea implere
potest, manifestum est esse difficile quod rarum est. Atque ut hoc augeas, et
magnitudinem tuae virtutis ostendas, quod scilicet de bono conscientiae
thesauro eructare credaris, ponis in titulo: <i>Ne leviter quidem esse
peccandum</i> <i>(Tit.&nbsp;CXXIII)</i>. Et quid sit hoc <i>leviter,</i> ne
forte in opere te aliquis dixisse existimaret, annectis. <i>Malum nec
cogitandum</i> <i>(Tit.&nbsp;CXXXVI, al.&nbsp;CXXXI)</i>, neque illius
sententiae recordaris: <i>Delicta quis intelligit? ab occultis meis munda me,
Domine, et ab alienis parce servo tuo</i> <i>(Psal.&nbsp;XVIII,&nbsp;13)</i>:
cum Ecclesia etiam ea quae per ignorantiam delinquimus, et sola cogitatione
peccamus, delicta esse fateatur: in tantum, ut hostias pro errore jubeat
offerri <i>(Hebr.&nbsp;II)</i>, et Pontifex qui pro cuncto populo deprecatur,
ante pro se offerat victimas, qui certe numquam pro aliis juberetur offerre,
nisi justus ipse esset, nec rursum pro se offerret, si peccato careret
ignorantiae. Scilicet nunc mihi latissima Scripturarum spatia peragranda sunt,
ut doceam errorem et ignorantiam esse peccatum.</p>

<p><b>33</b>.&nbsp;<i>Esse peccata ignorantiae</i>. — <i>C.&nbsp;</i>Obsecro te,
nonne legisti: <i>Qui viderit mulierem ad concupiscendum eam, jam moechatus est
eam in corde suo</i> <i>(Matth.&nbsp;V,&nbsp;28)</i>? Non ergo solus aspectus
et incentiva vitiorum reputantur in peccatum; sed ea quibus attribuimus
assensum. Aut enim vitare possumus malam cogitationem, et consequenter possumus
carere peccato; aut si vitare non possumus, non reputatur in peccatum, quod
caveri non potest. <i>A.&nbsp;</i>Callide quidem argumentaris, sed non
intelligis argumentationem tuam contra sacras Scripturas facere. Volunt enim
eloquia Scripturarum etiam ignorantiam habere peccatum: unde et Job <i>(Job.&nbsp;I)</i>
offert hostias pro filiis suis, ne forte per ignorantiam in cogitatione
peccaverint. Et qui ligna caedit, si securi ac ferro fugiente de ligno, homo
fuerit occisus, pergere jubetur <i>(Deut.&nbsp;XIX)</i> ad urbem fugitivorum et
tamdiu ibi esse, quamdiu Sacerdos maximus moriatur, id est, redimatur sanguine
Salvatoris, aut in domo baptismatis, aut in poenitentia, quae imitatur
baptismatis gratiam per ineffabilem clementiam Salvatoris, qui non vult perire quemquam,
nec delectatur mortibus peccatorum, sed ut convertantur et vivant <i>(Ezech.&nbsp;XVIII)</i>.
<i>C.&nbsp;</i>Rogo quae est ista justitia, ut in peccato tenear erroris, cujus
reatum non habet conscientia? Nescio me peccasse, et ejus rei quam nescio,
poenas luo? Et quid plus faciam, si sponte peccavero? <i>A.&nbsp;</i>A me
sententiae et dispositionis Dei causas requiris? Respondet stultae
interrogationi tuae liber Sapientiae: <i>Altiora te ne quaesieris, et fortiora
te ne scrutatus fueris</i> <i>(Eccli.&nbsp;III,&nbsp;22)</i>. Et alibi: <i>Noli
esse sapiens multum, et noli argumentari plus quam oporteat</i> <i>(Eccles.&nbsp;VII,&nbsp;17)</i>.
Et in eodem loco: <i>In sapientia et in simplicitate cordis quaerite Deum</i> <i>(Sap.&nbsp;I,&nbsp;1)</i>.
Ac ne forte huic volumini contradicas, audi Apostolum, Evangelica clangentem
tuba: <i>O altitudo divitiarum sapientiae et scientiae Dei, quam inscrutabilia
sunt judicia ejus, et investigabiles viae ejus! Quis enim cognovit sensum
Domini? aut quis consiliarius ejus fuit</i> <i>(Rom.&nbsp;XI,&nbsp;33,&nbsp;34)</i>?
Istae sunt quaestiones, de quibus et in alio loco scribit: <i>Stultas autem et
ineruditas quaestiones devita, sciens quoniam lites generant</i> <i>(II&nbsp;Tim.&nbsp;II,&nbsp;2,&nbsp;3)</i>.
Et Ecclesiastes (de quo certe libro nulla est ambiguitas), <i>Dixi,</i> inquit,
<i>sapiens efficiar, et ipsa longe facta est a me. Profunda profunditas, quis
eam inveniet</i> <i>(Eccles.&nbsp;VII,&nbsp;24,&nbsp;25)</i>? A me quaeris,
quare figulus aliud vas fecerit in honorem, aliud in contumeliam, et non vis
acquiescere Paulo, pro suo Domino respondenti: <i>O homo! tu quis es, qui
respondeas Deo</i> <i>(Rom.&nbsp;IX,&nbsp;20)</i>?</p>

<p><b>34</b>.&nbsp;<i>Opponit Scripturarum testimonia</i>. — Audi ergo breviter
testimonia Scripturarum, ut stulta, immo impia sciscitatio tua in perpetuum
conticescat. Loquitur Deus in Genesi, <i>Non adjiciam ultra maledicere terrae
propter opera hominum, quia apposita est mens hominis diligenter ad mala a
pueritia</i> <i>(Gen.&nbsp;VIII,&nbsp;21)</i>. Abraham et Sara, audita
repromissione filii Isaac, rident in corde suo, et tacita cogitatio non latet
scientiam Dei. Arguuntur in risu, et ipsa cogitatio, quasi pars infidelitatis
reprehenditur. Attamen non ex eo quod risere, diffidentiae condemnantur, sed ex
eo quod postea crediderunt, justitiae palmam acceperunt. Lot nescit in
concubitu filiarum quid fecerit, et inebriatus ab eis non habet crimen
conscientiae, et tamen error in vitio est. Argue sanctum virum Jacob, quare
Rachel formosam dilexerit, pro qua et servivit multo tempore, et in Liae primo
concubitu fuerit contristatus; et acquiesce tamdem humanae fragilitati, quae
etiam pulchra corpora diligit, et deformia detestatur. Luget Jacob mortem filii
sui Joseph, et multo tempore consolationem non recipit filiorum, respondetque: <i>Lugens
et gemens, vadam ad infernum</i> <i>(Gen.&nbsp;VIII,&nbsp;35)</i>: et probat se
hominem, dum justus ignorat quid actum sit de justo filio Joseph. In Exodo
scriptum est: <i>Si percusserit aliquis quempiam, et mortuus fuerit, morte
moriatur. Sin autem non volens, sed Deus tradidit eum in manibus ejus, dabo
tibi locum, ad quem confugiat qui occiderit</i> <i>(Exod.&nbsp;XXI,&nbsp;12,&nbsp;13)</i>.
In quo notandum est, quod Deus tradidit hominem in manus ejus, et ille qui
occidit per ignorantiam, exsilio condemnatur. In Levitico lex ponitur: <i>Anima
si peccaverit in conspectu Domini non sponte, ex omnibus praeceptis Domini,
quae non oportet fieri, feceritque unum ex eis, sive Pontifex fuerit, sive
omnis synagoga, et reliquus populus, et postea didicerit peccatum suum, quod
peccavit per ignorantiam, offeret munus, hircum de capris, masculum
immaculatum: et ponet manus suas super caput ejus, interficietque illum in loco
ubi mactantur holocausta coram Domino, quia pro peccato est</i> <i>(Levit.&nbsp;IV,&nbsp;2,&nbsp;13
et seqq.)</i>. Statimque in sequentibus: <i>Si tetigerit aliquid immundum, quod
non liceat tangere, et fecerit per ignorantiam, et postea didicerit, sive
promiserit aliquid, et fuerit oblitus, pronuntiabit peccatum suum, in quo
peccasse se perspicit, et offeret Domino pro his quae peccavit, agnam sive capram
pro peccato suo quod peccavit, et precabitur pro eo sacerdos super peccato, et
dimittetur ei peccatum. Sin autem non praevaluerit manus ejus, ut offerat ovem
pro peccatis suis quibus peccavit, duos turtures, aut duos pullos columbarum
offeret Domino, unum pro peccato, et unum in holocaustum: et portabit ea ad
sacerdotem, et offeret sacerdos id quod pro peccato est primum, et in ipso
reconciliabitur pro peccato quod peccavit, et dimittetur ei</i> <i>(Levit.&nbsp;V,&nbsp;3&nbsp;seq.)</i>.
Caeteraque his similia, quae studio brevitatis omitto, ne fastidium stomacho
tuo faciam. In consequentibus quoque narrat Moyses <i>(Ibid.,&nbsp;VIII)</i>
quod in consecratione Aaron et filiorum ejus obtulerit vitulum pro peccato et
posuerit Aaron et filii ejus manus super eum, super caput videlicet vituli, qui
erat pro peccato, et mactaverit eum, et tulerit de ejus sanguine, et posuerit
super cornua altaris in circuitu digito suo, atque altare mundaverit. Similiter
in ariete fecerit, et de sanguine ejus tetigerit auriculam ejus dexteram, et
manum dexteram, et summitatem pedis dextri. Et post multa alia, quae narrare
longissimum est, enumeratis diebus septem ita legimus: <i>Factum est quoque die
octavo, et vocavit Moyses Aaron, et filios ejus, et omnes seniores Israel, et
dixit ad Aaron: Tolle vitulum de bobus pro peccatis</i> [Al. <i>peccato], et
arietem in holocaustum immaculatum, et offeres eos in conspectu Domini: et
senioribus Israel loquere, dicens: Tollite hircum de capris unum pro peccato,
et vitulum immaculatum anniculum in holocaustum. Dixitque Moyses ad Aaron: Accede
ad altare et fac pro peccato tuo,</i> et reliqua. <i>Rursumque elevavit Aaron
manus suas super populum, et benedixit eis. Descenditque cum fecisset pro
peccato et holocausto et salutari</i> <i>(Levit.&nbsp;IX,&nbsp;1&nbsp;seqq.)</i>.
Mulier generat liberos lege naturali et immunda est, si masculum pepererit,
diebus quadraginta; si feminam, diebus octoginta. Accusa Creatorem, cur
immundum quidquam nominet quod ipse condidit. Et non solum ipsa immunda est,
sed et omne quod tetigerit. <i>Cumque dies,</i> inquit, <i>purgationis ejus
completi fuerint super filio aut filia, offeret agnum anniculum immaculatum, et
pullum columbarum, et turturem pro peccato, ad ostium tabernaculi testimonii
sacerdoti, qui offeret ea in conspectu Domini, et expiabit pro ea sacerdos</i> <i>(Levit.&nbsp;XII,&nbsp;6
et seqq.)</i>. De leproso quoque dicitur, quod in die purgationis ejus
offeratur pro eo victima pro peccato, duoque turtures et duo pulli columbarum:
unus pro peccato, alius in holocaustum <i>(Ibid.,&nbsp;13)</i>. Et qui fluxum
seminis patitur, eodem sacrificii ordine pro peccato et holocausto liberatur.
Et ad extremum infertur: <i>Timoratos facite filios Israel ab immunditiis suis,
et non morientur pro peccato suo, si contaminaverint tabernaculum testamenti</i>
<i>(Levit.&nbsp;XV,&nbsp;31)</i>. Ipsi quoque Aaron praecipitur, ut non omni
tempore ingrediatur in Sancta Sanctorum, ne forte moriatur. <i>Cumque,</i> ait,
<i>voluerit intrare, offerat vitulum pro peccato, et arietem in holocaustum,
duosque hircos accipiat ab universo populo; unum ex eis offerat pro peccato
suo, et unum pro peccato populi, et arietem in holocaustum</i> <i>(Levit.&nbsp;XVI,&nbsp;3)</i>.
Alter hircorum cuncta peccato suscipit populi in typum Domini Salvatoris, et
effert in solitudinem: et sic placatur Deus omni multitudini. Ad extremum
dicitur. <i>Si comederit homo de sanctificatis per ignorantiam, imputatur ei
iniquitas atque delictum, et voti reus erit.</i> Unde et Apostolus monet
eucharistiam Domini cum cautione sumendam, ne in condemnationem nobis sumamus
atque judicium <i>(I&nbsp;Cor.&nbsp;XI)</i>. Si damnatur in lege ignorantia,
quanto magis in Evangelio conscientia!</p>

<p><b>35</b>.&nbsp;<i>Ex Numerorum libro</i>. — Transeamus ad Numeros, et ob
contentiosorum impudentiam refutandam, summa quaeque carpamus. Nazaraeus sancto
crine venerabilis, alterius subita morte maculatur, et omnes dies
consecrationis ejus praeteriti irriti fiunt: posteaque pro eo offeruntur duo
turtures, et duo pulli columbarum, unus pro peccato, et alter in holocaustum.
In die quoque consummationis ejus offertur agnus in holocausto et agna pro
peccato. Et post multa scriptum est <i>(Num.&nbsp;XIV,&nbsp;18)</i>: <i>Et nunc
magnificetur fortitudo Domini, sicut locutus es, dicens, Dominus longanimis et
multae misericordiae, auferens iniquitatem et scelera, et mundans non faciet
innocentem:</i> pro quo Septuaginta interpretati sunt, <i>et emundans non
mundabit reum,</i> quod scilicet etiam post indulgentiam, reus sit propriae
conscientiae. Cumque, ait, ignoraverit populus, et fecerit unum ex his quae
facere non debuit, post caeremoniarum longum ordinem infertur et dicitur: <i>Offerte
hircum caprarum pro peccato, et placabit Sacerdos pro omni synagoga filiorum
Israel, et propitiabitur ei Dominus, quia ignorantia est: et ipsi offerent
oblationem suam in sacrificium Domino pro peccato suo in conspectu ejus,
quoniam nescierunt</i> <i>(Num.&nbsp;7,&nbsp;28,&nbsp;29)</i>. Ibique additur: <i>Si
anima una peccaverit per ignorantiam, offeret capram anniculam pro peccato
ignorantiae coram Domino, et deprecabitur pro ea sacerdos eo quod ignoraverit,
pro peccato ignorantiae coram Domino, et rogabit pro ea, et propitiabitur ei</i>
<i>(Levit.&nbsp;IV,&nbsp;27&nbsp;seqq)</i>. In kalendis singulorum mensium
offertur hircus caprarum pro peccato Domino. In Pascha quoque per dies octo, a
die decimo quarto mensis primi, usque ad vigesimum primum diem sacrificium pro
peccato est. In Pentecoste hircus pro peccato offertur, et in kalendis mensis
septimi, quando tubarum clangor concinit, eadem hirci pro peccato religio conservatur.
Die quoque decimo ejusdem mensis septimi, quando jejunium est usque ad
vesperam, offertur hircus caprarum pro peccato, praeter eum hircum, qui ante
holocaustum pro peccato ex lege mactatur. In diebus quoque Scenopegiae, quando
figebantur tabernacula, a die decimo quinto ejusdem mensis septimi usque ad
diem vigesimum secundum, inter alias victimas semper pro peccato hircus
offerebatur, ut illud impleatur beati David: <i>Tibi soli peccavi, et malum
coram te feci, ut justificeris in sermonibus tuis, et vincas cum judicaris</i> <i>(Psal.&nbsp;L,&nbsp;5)</i>.
Sex civitates eliguntur exsilii eorum, qui non sponte, sed per ignorantiam, vel
jactu lapidis, vel impulsione manus, vel joco, vel lascivia absque inimicitiis,
infelicitate magis quam voluntate peccaverunt, et tamen non absque crimine
sunt, dum relegantur in perpetuum, et ante constitutum diem, nec supplicatione,
nec pretio eorum reversio impetrari et redimi potest.</p>

<p><b>36</b>.&nbsp;<i>Ex Deuteronomio</i>. — In Deuteronomio, qui liber
praeteritorum enumeratio est, perspicue demonstratur, non in operibus nostris
atque justitia, sed Dei misericordia nos conservari, dicente Domino per Moysen:
<i>Ne dicas in corde tuo, cum subverterit eos Dominus Deus tuus a facie tua: In
justitia mea introduxit me Dominus, ut possideam terram hanc, quia in impietate
gentium istarum Dominus consumet eos a facie tua: non in justitia tua, et
directione</i> [Al. <i>dilectione] cordis tui intrabis, ut possideas terram
eorum: sed in impietate eorum Dominus Deus tuus consumet eos a facie tua, ut
suscitet verbum quod locutus est patribus tuis, Abraham, Isaac et Jacob. Et
scies quod non in justitia tua Dominus Deus tuus dabit tibi terram optimam, ut
possideas eam, quia populus durae cervicis es tu.</i> In eo autem quod dixit: <i>Perfectus
eris cum Domino Deo tuo,</i> quo sensu dixerit, ex consequentibus approbatur. <i>Cum
ingressus,</i> inquit, <i>fueris terram, quam Dominus Deus tuus dabit tibi, non
disces facere abominationes gentium illarum, nec invenietur in te qui traducat
filium vel filiam suam per ignem. Divinationibus vel omnibus auguriis et maleficis
artibus et incantationibus non servies, ut interroges magos et hariolos et
mortuos. Abominatio enim Domini est omnis qui facit haec. Et propter has
abominationes Dominus Deus tuus consumet eas a facie tua: perfectus eris cum
Domino Deo tuo</i> <i>(Num.&nbsp;XVIII,&nbsp;9,&nbsp;10)</i>. Denique infert: <i>Quia
gentes istae quas tu possidebis, hariolos et divinos audiunt. Tibi autem non
sic dedit Dominus Deus tuus.</i> Statimque subjungit: <i>Prophetam unum ex te
de fratribus tuis sicut me suscitabit tibi Dominus Deus tuus: ipsum audies.</i>
Ex quo ostenditur perfectum hic dici non qui cunctas virtutes habeat, sed qui
perfectum et unum sequatur Deum. Narratque similiter de conditione exsulum qui
per ignorantiam peccaverunt, quo confugere debeant, atque subjungit: <i>Quando
aedificaveris domum novam, facies loriculam tecto tuo in circuitu, ne sanguinis
reus sis, cum aliquis ceciderit ex ea.</i> Et iterum: <i>Si fuerit in te vir,
qui non sit mundus a nocturno fluxu, egredietur extra castra, et non
ingredietur medium castrorum, cumque advenerit vespera, lavabit se aqua, et
post occubitum solis ingredietur medium eorum</i> <i>(Levit.&nbsp;XV,&nbsp;16)</i>.</p>

<p><b>37</b>.&nbsp;<i>Ex Josuae libro</i>. — De Jesu filio Nave duo tantum
ponam testimonia. Peccavit Achan, et totus populus offendit. Dixitque Dominus
ad Josue: <i>Non poterunt stare filii Israel in conspectu inimicorum suorum;
sed dorsa vertent adversariis suis, quia factum est anathema in eis. Et non
addam ut sim vobiscum, nisi contritum fuerit anathema de medio vestrum</i> <i>(Jos.&nbsp;VII,&nbsp;12)</i>.
Cumque sacrilegium quaereretur, et sors latentem invenisset reum,
interficiuntur cum Achan filii ejus, et filiae, boves, asini, pecora;
tabernaculum, et quaecumque habere potuit, igne deleta sunt. Esto, ipse
peccaverit: quid commisere filii? quid boves? quid asini? quid pecora? Fac Deo
calumniam quare unus peccaverit, et pars populi trucidata sit? Cur et ipse
lapidatur [<i>Al.</i> lapidetur], et omnia quae habere potuerit, ultrix flamma
consumpserit? Dicamus et aliud: <i>Non erat,</i> inquit, <i>civitas, quam non
tradidit Dominus filiis Israel, absque Eveo qui habitabat in Gabaon: omnes pugnando
ceperunt, quia a Domino factum erat, ut induraret cor eorum, et pugnarent
contra Israel, ut interficerentur: et non fieret in eis misericordia, et
perirent, sicut praecepit Dominus Moysi</i> <i>(Jos.&nbsp;XI,&nbsp;11,&nbsp;12)</i>.
Si Domini factum est voluntate, ut pacem non reciperent, nec susciperent
Israel; dicamus juxta Apostolum: <i>Quid ergo queritur? Voluntati enim ejus
quis potest resistere</i> <i>(Rom.&nbsp;IX,&nbsp;19)</i>?</p>

<p><b>38</b>.&nbsp;<i>Ex Regum libris</i>. — De Samuel et Malachim. Jonathas
favum mellis gustavit in sceptro, et illuminatis oculis, periclitatur, quod
nesciens fecerit. Hoc enim Scriptura testatur, quod ignoraverit a patre esse
praeceptum, ne quisquam gustaret, donec victoria Domini compleretur. In tantum
autem iratus est Dominus, ut sors inveniret occultum, et ipse fateretur dicens:
<i>Gustavi in summitate sceptri, quod est in manu mea, parum mellis, et ecce
ego morior.</i> Et postea intercessione et precibus populi liberatus est,
dicentis ad Saul: <i>Num Jonathas morietur, qui fecit salutem hanc magnam in
Israel? Absit. Vivit Dominus: si ceciderit de capillis capitis ejus in terram,
quia cum Domino fecit diem hanc: et liberavit populus Jonathan, et non est
mortuus</i> <i>(I&nbsp;Reg.&nbsp;XIV,&nbsp;45&nbsp;seqq.)</i>. Samuel irascitur
Sauli, et non vult ire cum rege <i>(I&nbsp;Reg.&nbsp;XVI,&nbsp;6,&nbsp;7)</i>:
postea precibus vincitur, ut ostendat humani animi in diversum mutationem.
Pergit Bethleem, singulos filiorum Jesse putat ipsos esse, quos Dominus
requirebat. Cumque vidisset Eliab: ait: <i>Ecce in conspectu Domini Christus
ejus. Et ait Dominus ad eum: Ne respicias ad vultum ejus, et ad staturam corporis
illius, quoniam abjeci eum. Aliter enim videt homo, aliter Deus. Homo enim
videt in facie, Deus in corde.</i> Atque in hunc modum per omnes errat, per
omnes corrigitur, ut pateat humanae mentis infirmitas. Isboseth Saul filius
interficitur dolo a Rechab et Baana filiis Remmon Berotitae. Cumque nuntiassent
David, et caput adversarii demonstrarent, occisi sunt a David, dicente: <i>Viri
impii occiderunt virum justum in domo sua et in lectulo suo.</i> Certe Isboseth
justus non erat, et tamen in eo justus appellatur, quod absque noxa interfectus
est. Oza levites, cum Arca Domini transferretur Jerusalem, et lascivientes
boves plaustrum in partem alteram declinassent, misit manum ut sustentaret
inclinatam Arcam. Statimque sequitur: <i>Iratus est furor Domini in Ozam, et
percussit eum Deus ibi pro ignorantia, et mortuus est juxta Arcam Dei.
Contristatusque David, quod percusserat Dominus Ozam, timuit Dominum in illa
die, et ait: Quomodo ingredietur ad me Arca Domini</i> <i>(II&nbsp;Reg.&nbsp;VI,&nbsp;7,&nbsp;8)</i>?
David justus et propheta et unctus in regem <i>(Ps.&nbsp;LXXVII)</i>, quem
elegit Dominus secundum cor suum, ut faceret cunctas voluntates ejus, ut videt
ignorantiam Domini furore punitam, terretur atque tristatur, nec quaerit causam
a Domino, quare [<i>Al.</i> qua] percusserit ignorantem, sed similem sententiam
pertremiscit. Praecepit David principi exercitus Joab, ut numeret populum;
statimque Scriptura commemorat: <i>Et percussit cor suum David, et dixit ad
Dominum: Peccavi vehementer, quia hoc feci</i> <i>(II&nbsp;Reg.&nbsp;XXIV,&nbsp;10)</i>.
Cum juberet ut fieret, utique quid diceret, ignorabat; et tamen se ipse
reprehendit, et pro hac culpa septuaginta millia hominum Angeli gladio
trucidantur. Salomon completis templi caeremoniis, utrasque palmas tetendit ad
Dominum, et ait: <i>Cum peccaverit tibi populus, non est enim homo qui non
peccet</i> <i>(III&nbsp;Reg.&nbsp;VIII,&nbsp;46)</i>. Ahia propheta Silonites
nesciebat ad se venire uxorem Jeroboam; dixitque [<i>Al. add.</i> ei] Dominus: <i>Ecce
uxor Jeroboam ingredietur, ut quaerat verba a te pro filio suo qui aegrotat,
juxta hoc et juxta hoc loqueris</i> [Al. <i>loquaris</i>] <i>ad eam</i> <i>(III&nbsp;Reg.&nbsp;XIV,&nbsp;5)</i>.
Eliseus sedebat in monte, venit ad eum mulier, cujus filius mortuus erat, et
amplexata pedes ejus, vociferatur. Repellente autem eam Giezi, dixit ad eum vir
Dei: <i>Dimitte eam, quoniam anima ejus in amaritudine est, et Dominus celavit
a me, ut non annuntiaret mihi</i> <i>(IV&nbsp;Reg.&nbsp;IV,&nbsp;27)</i>.</p>

<p><b>39</b>.&nbsp;<i>Ex libro dierum et Prophetis</i>. — In libro dierum
legimus: <i>Fuerunt filii Sobal patris Cariathjarim, qui prophetabant ex
dimidio.</i> Et iterum: <i>Filii autem Salma patris Bethleem et Netophathi
corona domus Joab, et qui prophetabant, ex dimidio Zarai,</i> et caetera <i>(I&nbsp;Paral.&nbsp;II,
sec.&nbsp;LXX)</i>. Similiter utique sancti erant qui prophetabant, et tamen
perfectam non meruerunt accipere prophetiam: nequaquam de futuro secundum
tropologiam: sed impraesentiarum juxta historiam prophetantes. Abacuc propheta
Canticum suum hoc inscribit titulo: <i>Oratio Abacuc prophetae pro
ignorationibus </i>[<i>Al.</i> ignorantibus]. Locutus enim fuerat audacter ad
Dominum, et dixerat: <i>Usquequo, Domine, clamabo, et non audies? Vociferabor
ad te vim patiens, et non salvabis? Quare ostendisti mihi iniquitatem et
laborem, videre praedam et injustitiam? Contra me factum est judicium et
contradictio potentior: propter haec lacerata est lex, et non pervenit usque ad
finem judicium: quia impius praevalet adversus justum, propterea egreditur
judicium perversum</i> <i>(Abac.&nbsp;II,&nbsp;2&nbsp;seqq.)</i>. Pro quo se
ipse reprehendens quod per ignorantiam sit locutus, scribit Canticum
poenitentiae. Si peccatum non erat ignorantia, superfluo scribit librum
poenitudinis, et inaniter voluit id lugere, quod peccatum non habet. In
Ezechiel extrema parte, ubi per aedificium Templi in monte siti, Ecclesiae
multa post saecula futurae sacramenta narrantur, primo et septimo die mensis
primi offeruntur victimae pro peccato [<i>Al.</i> peccatis] omnium, in quo per
errorem, aut ignorantiam peccaverunt. Septem quoque diebus Paschae, hircus
semper pro peccato mactatur. Septimi mensis quinta decima die, idem pro
peccatis sacrificiorum ordo celebratur. Et post alia plurima, quae non est
istius temporis replicare, scriptum est: <i>Erat autem ibi locus ad occidentem,
dixitque ad me: Iste est locus, ubi coquere debent Sacerdotes hostiam pro
peccato et pro ignorantia</i> <i>(Ezech.&nbsp;XLVI,&nbsp;1)</i>. Jeremias
loquitur ad Deum: <i>Scio, Domine,</i> <i>quod non est hominis via ejus: nec
viri est, ut ambulet et dirigat gressus suos. Ideoque pravum est cor hominis,
et inscrutabile, et quis cognoscet illud</i> <i>(Jerem.&nbsp;X,&nbsp;23)</i>?
In Proverbiis legimus: <i>Est via quae videtur recta esse apud homines, et
novissima ejus veniunt in profundum inferni</i> <i>(Prov.&nbsp;XIV,&nbsp;12)</i>.
Ecce et hic manifeste ignorantia condemnatur, cum aliud putat homo, et sub
specie veritatis ad inferna delabitur. <i>Multae,</i> inquit, <i>cogitationes
in corde hominis</i> <i>(Prov.&nbsp;XIX)</i>: sed non tamen illius voluntas,
quae incerta et fluctuans atque mutabilis est, sed Dei consilium obtinet. <i>Quis,</i>
inquit, <i>gloriabitur castum se habere cor</i> <i>(Ibid.&nbsp;XX,&nbsp;9)</i>?
<i>Et quis confidet mundum se esse a peccato? Dulcis est enim hominis panis
mendacii, et postea implebitur os ejus calculo. A Domino gressus hominis
diriguntur, mortalis autem quomodo scire poterit vias suas? Omnis vir videtur
sibi justus, sed corrigit corda omnium Deus. Filius malus justum se facit, et
non lavat exitum suum. Filius malus excelsos habet oculos, et palpebris suis
elevatur. Est enim justus, qui perit in justitia sua</i> <i>(Prov.&nbsp;XX,&nbsp;16,&nbsp;seqq.)</i>.
Unde dicitur ad eum: <i>Ne sis justus multum, nec quasi per sapientiam quaeras
superflua, ne forte obstupescas. Quaecumque enim laboraverit homo ut requirat,
non inveniet. Si dixerit sapiens se intelligere, reperire non poterit. Cor enim
filiorum hominum repletum est malitia</i> <i>(Eccles.&nbsp;VII,&nbsp;17&nbsp;seqq.)</i>.</p>

<p>&nbsp;</p>

<h3>Liber secundus</h3>

<p><b>1</b>.&nbsp;<i>Sacrificium pro ignorantia, errore,</i> etc. — CRITOB.
Multa quidem de Scripturis sanctis memoriter copioseque dixisti, et quasi
quibusdam nubibus clarum nisus es veritatis lumen operire, sed quid ad rem? His
enim cunctis testimoniis videris hominum accusare naturam, ac per hoc invidiam
referre in Deum, si tales homines condidit, ut oblivione et ignorantiae peccato
carere non possint. Ex quo perspicuum est, hominem posse, si voluerit, non
peccare. Id enim fecit, quod vitare non potuit. Ubi autem aufertur
possibilitas, aufertur et vitium, nemo enim in eo condemnatur, quod facere non
potuit. ATTIC. Saepe dixi te non intelligere conatus meos, nec considerare quid
argumenteris; sed quid Deus jusserit. Pro oblivione, errore et ignorantia,
quasi pro peccato offeruntur sacrificia: sive hoc male juxta te, sive bene
juxta me, Deus praecepit. Meum est observare quod jussit; tuum Dei jussa
reprehendere. <i>C.&nbsp;</i>Quoniam vim facis perspicuae veritati, et me
trahis ad blasphemiam, concedam tibi hoc in veteri Lege praeceptum, de qua
scriptum est: <i>Vetera transierunt: ecce facta sunt omnia nova</i> <i>(II&nbsp;Cor.&nbsp;V,&nbsp;17)</i>.
Numquid et de Evangelio poteris hoc approbare, ut puniatur quispiam pro eo quod
nesciat, et ante poenas luat, quam reus sit conscientiae [<i>Al.</i>
ignorantiae]? <i>A.&nbsp;</i>Dum ignoramus, Manichaeus nobis consurgit repente,
qui Legem dicit abolitam, et solos novi Testamenti legendos libros. <i>C.&nbsp;</i>Quid
enim a me audivisti, ut hoc autumes? Et Lex enim patribus data, pro tempore
justa, et sancta est, et veniente Evangelii perfectione, viliora cessarunt. <i>A.&nbsp;</i>Ergo
nequaquam observandum est, quod Lege praecipitur? <i>C.&nbsp;</i>Quaedam
observanda, quaedam praetermittenda sunt. <i>A.&nbsp;</i>Quoniam te video esse
doctissimum, dic mihi quae de veteri Testamento observare debeam, et quae
relinquere. <i>C.&nbsp;</i>Mandata observare debemus, quae ad vitam et mores
pertinent corrigendos, de quibus dictum est: <i>Mandatum Domini lucidum
illuminans oculos</i> <i>(Ps.&nbsp;XVIII,&nbsp;9)</i>. Quae autem ad
caeremonias Legis, et ritus sacrificiorum pertinent, relinquenda sunt. <i>A.&nbsp;</i>Ignosce
mihi, cum Legis et omnium Scripturarum scientiam jactites, non animadvertis
quid velim dicere. <i>C.&nbsp;</i>Hoc intelligo quod loqueris, et non quod
taces. <i>A.&nbsp;</i>Tacere tibi videor, qui tantis exemplis docere te volui,
peccare hominem per ignorantiam: et pro peccato, ut in Lege hostias, ita et in
Evangelio offerendam poenitudinem?</p>

<p><b>2</b>.&nbsp;<i>Exemplum e N. T. in Apostoli persona</i>. — <i>C.&nbsp;</i>Da
testimonium novi Instrumenti, ubi error et ignorantia, et impossibilitas
mandati teneatur in crimine. <i>A.&nbsp;</i>Non necesse est multa proferre.
Unum proferam, cui certe contradicere non poteris. Vas electionis perspicue
loquitur: <i>Consentio enim legi Dei juxta interiorem hominem. Video autem
aliam legem in membris meis, repugnantem legi mentis meae, et captivantem me in
lege peccati, quae est in membris meis. Miser ego homo, quis me liberabit de
corpore mortis hujus? Gratia Dei per Jesum Christum Dominum nostrum</i> <i>(Rom.&nbsp;VII,&nbsp;22&nbsp;seqq.)</i>.
<i>C.&nbsp;</i>Protulisti testimonium, quod pro me facit. Liberati ergo de
corpore hujus mortis per gratiam Domini nostri Jesu Christi, nequaquam ultra
peccare debemus. <i>A.&nbsp;</i>Liberati quidem sumus baptismo Salvatoris. Sed
id mihi edissere, quare dixerit: <i>Video aliam legem in membris meis
repugnantem legi mentis meae, et captivantem me in lege peccati, quae in
membris meis est.</i> Quae est ista lex regnans in membris hominis, et
repugnans legi mentis ejus? Responde simpliciter. Taces? Audi eumdem Apostolum
apertissime praedicantem: <i>Quod enim operor, non cognosco. Non enim quod
volo, operor: sed quod odi, illud facio. Sin autem quod nolo, hoc facio,
consentio legi, quoniam bona est. Nunc autem nequaquam ego operor illud, sed
quod in me habitat, peccatum. Scio enim quod non habitat in me, hoc est in
carne mea, bonum. Velle enim adjacet mihi, operari autem bonum non invenio. Non
enim, quod volo, bonum, hoc ago: sed quod nolo, malum, hoc facio. Si autem quod
nolo, hoc ego facio, nequaquam ego operor illud, sed quod habitat in me
peccatum</i> <i>(Ibid.,&nbsp;15&nbsp;seqq.)</i>. <i>C.&nbsp;</i>Miror te
hominem prudentem sic intelligere Apostolum, ut eum ex persona sua, et non ex
aliorum haec dicere sentias. Qui enim conscientia in se loquentis Christi
libere proclamat: <i>An experimentum quaeritis ejus, qui in me loquitur
Christus</i> <i>(I&nbsp;Cor.&nbsp;XIII,&nbsp;3)</i>? Et in alio loco: <i>Cursum
consummavi, fidem servavi, de caetero reposita est mihi corona justitiae</i> <i>(II&nbsp;Tim.&nbsp;IV,&nbsp;7,&nbsp;8)</i>:
iste hoc de se dicere poterat, <i>Operari bonum non invenio?</i> et, <i>Non
quod volo, bonum, hoc facio: sed quod nolo, malum, hoc ago?</i> Quid illud erat
boni, quod volebat facere, et non poterat? Et quid illud erat mali, quod
nolebat, et tamen vitare non poterat? Ergo non ex sua persona hoc dicit: sed ex
persona generis humani, quae vitiis subjacet ob carnis fragilitatem.</p>

<p><b>3</b>.&nbsp;<i>Ex cujus persona Paulus locutus sit aliudque ejus
testimonium</i>. — <i>A.&nbsp;</i>Parum mihi tollis, ut totum tribuas. Ego enim
unum hominem, licet Apostolum, intelligo [<i>Al.</i> intelligebam] subjacere
peccato, tu totum humanum genus asseris. Quod si verum est in genere, tenemus
et speciem. Nam et Apostolus homo est; et si homo est, vel de aliis, vel de se
quasi homo loquitur: <i>Miser ego homo, quis me liberabit de corpore mortis
hujus?</i> Et: <i>Quoniam non habitat in me, hoc est, in carne mea, bonum</i> <i>(Rom.&nbsp;VII,&nbsp;24)</i>.
Corruptibile enim corpus aggravat animam, <i>Deprimit terrena habitatio sensum
multa curantem</i> <i>(Rom.&nbsp;IX,&nbsp;15)</i>. <i>C.&nbsp;</i>Sic loqueris,
quasi ego hoc ex persona generis humani accipiam, et non ex persona peccatoris
[<i>Al.</i> peccatorum] <i>A.&nbsp;</i>Et quis tibi hoc concedet, ut ex persona
peccatoris hoc loquatur Apostolus? Si enim ex persona peccatoris hoc accipis,
debebat dicere: Miser ego peccator, et non, <i>miser ego homo.</i> Homo quippe
naturae est, peccator voluntatis. Nisi forte et illud, quod scriptum est: <i>Vanitas
vanitatum et omnia vanitas</i> <i>(Eccles.&nbsp;I,&nbsp;2)</i>, ad peccatores
refertur, et non ad omnes homines. Et iterum: <i>Verumtamen in imagine
perambulabat homo</i> <i>(Ps.&nbsp;XXXVIII,&nbsp;7)</i>; ac deinde: <i>Homo
vanitati assimilatus est, dies ejus velut umbra pertranseunt</i> <i>(Ps.&nbsp;CXLIII,&nbsp;4)</i>.
Si hoc Pauli testimonio non moveris, audi aliud ejusdem cui contradicere non
potes: <i>Nihil mihi conscius sum,</i> et caetera <i>(I&nbsp;Cor.&nbsp;IV,&nbsp;4)</i>.
Mire: nec meipsum judico: nihil mihi conscius sum, nec tamen in hoc
justificatus sum. Qui hoc dicebat, nullius utique peccati sibi conscius erat.
Sed quia legerat, <i>Delicta quis intelligit</i> <i>(Ps.&nbsp;XVIII,&nbsp;13)</i>?
Et: <i>Sunt viae quae videntur viro justae, novissima autem earum respiciunt in
profundum inferni</i> <i>(Prov.&nbsp;XIV,&nbsp;12)</i>. Et iterum: <i>Omnis vir
videtur sibi justus, Deus autem corda hominum dirigit</i> <i>(Prov.&nbsp;XXI,&nbsp;4)</i>;
idcirco temperabat sententiam, ne forte per ignorantiam deliquisset, maxime cum
Scriptura testetur: <i>Est justus, qui perit in justitia sua</i> <i>(Eccl.&nbsp;VII,&nbsp;16)</i>.
Et alibi: <i>Juste quod justum est sectaberis</i> <i>(Deut.&nbsp;XVI,&nbsp;20)</i>,
ne opinione veritatis a justitia declinemus, recordantes Saulis et Agag.</p>

<p><b>4</b>.&nbsp;<i>Plures justos esse, neminem sine peccato</i>. — <i>C.&nbsp;</i>Ne
contendere videar, et in diversum absque mensura funem trahere, saltem hoc mihi
concede, justos in Scripturis plurimos appellari. <i>A.&nbsp;</i>Non solum
plurimos, sed innumerabiles. <i>C.&nbsp;</i>Si innumerabiles justi sunt, et hoc
negari non possit, quid male locutus sum, posse esse hominem sine peccato, si
velit? Hoc est aliis verbis dicere, posse justum sine peccato esse, in eo quod
justus est. <i>A.&nbsp;</i>Justos esse concedo, sine omni autem peccato omnino
non assentior. Etenim absque vitio, quod Graece dicitur <span
class=g>&#954;&#945;&#954;&#943;&#945;</span>, hominem posse esse aio: <span
class=g>&#7936;&#957;&#945;&#956;&#940;&#961;&#964;&#951;&#964;&#959;&#957;</span>,
id est <i>sine peccato</i> esse, nego, id enim soli Deo competit, omnisque
creatura peccato subjacet, et indiget misericordia Dei, dicente Scriptura: <i>Misericordia
Domini plena est terra</i> <i>(Ps.&nbsp;XXXII,&nbsp;5, et CXVIII,&nbsp;64)</i>.
Et ne quasi maculas quasdam in sanctis viris videar perscrutari, in quibus
errore sunt [<i>Al.</i> sint] lapsi, pauca proferam, quae non ad singulos, sed
ad omnes in commune pertineant. In tricesimo primo psalmo <i>(Vers.&nbsp;5)</i>
scriptum est: <i>Dixi, pronuntiabo adversum me injustitiam meam Domino, et tu
dimisisti impietatem cordis mei.</i> Statimque sequitur: <i>Pro hac,</i> hoc
est, impietate, sive iniquitate (utrumque enim intelligi potest) <i>orabit ad
te omnis sanctus in tempore opportuno.</i> Si sanctus est, quomodo orat pro
iniquitate? Si iniquitatem habet, qua ratione sanctus appellatur? Juxta illum
videlicet modum, qui et in alio loco scribitur: <i>Septies cadet</i> [Al. <i>cadit</i>]
<i>justus, et resurget</i> <i>(Prov.&nbsp;XXIV,&nbsp;16)</i>. Et, <i>Justus
accusator sui est in principio sermonis</i> <i>(Prov.&nbsp;XVIII,&nbsp;13)</i>.
Et alias: <i>Alienati</i> [Al. <i>abalienati</i>] <i>sunt peccatores a vulva,
erraverunt ab utero, locuti sunt falsa</i> <i>(Psal.&nbsp;LVII,&nbsp;4)</i>.
Vel statim ut nati sunt, subjacuere peccato in similitudinem praevaricationis
Adae, qui est forma futuri; vel certe statim ut de utero virginali natus est
Christus, de quo scriptum est: <i>Omnis qui aperit vulvam, sanctus Domino
vocabitur</i> <i>(Exod.&nbsp;XIII,&nbsp;2, et XXXIV,&nbsp;19)</i>; omnes
haeretici erraverunt, non intelligentes mysterium nativitatis ejus. Magisque ad
specialem nativitatem Salvatoris, quam ad omnium hominum reterri potest hoc
quod dicitur, <i>Qui, aperit vulvam, sanctus vocabitur Domino</i> <i>(Ezech.&nbsp;XI,&nbsp;43,&nbsp;44)</i>.
Solus enim Christus clausas portas vulvae virginatis aperuit, quae tamen
clausae jugiter permanserunt. Haec est porta orientalis clausa, per quam solus
Pontifex ingreditur et egreditur, et nihilominus semper clausa est. Illud
quoque quod in volumine Job scriptum est: <i>Numquid mundus erit homo coram
Deo, aut in operibus suis irreprehensibilis vir? Si adversus famulos suos non
credit, et contra Angelos pravum quid reperit; quanto magis in his, qui
habitant domos luteas</i> <i>(Job.&nbsp;IV,&nbsp;17,&nbsp;18)</i>! e quibus et
nos de eodem luto sumus. Quod si asserueris hoc dici ex persona Eliphas
Themanitae, intellige non ab eo dici; sed ab illo, qui sub persona Angeli in
visione et revelatione loquitur ei sententias Dei. Sed esto ut loquatur
Eliphas, quod perspicue Angelus loquitur, numquid non hoc ex persona Job
proprie dicitur: <i>Tentatio est vita hominis super terram</i> <i>(Job. VII, 1)</i>?
Et: <i>Si ego peccavi, quid possum facere</i> <i>(Ibid.,&nbsp;20)</i>? Et: <i>Quare
oblitus es, nec fecisti iniquitatis meae oblivionem, et emundationem peccati
mei? Quomodo enim potest esse justus homo super terram apud Deum</i> <i>(Ibid.,&nbsp;21)</i>?
Et iterum: <i>Si fuero justus, non audiet me; sed judicio ejus indigebo</i> <i>(Job.&nbsp;IX,&nbsp;15,&nbsp;29)</i>.
Et rursum: <i>Quia sum impius, cur frustra laboro? Si lotus fuero nive, et
mundis manibus, satis me sorde tinxisti. Si peccavero, custodies me. Ab
iniquitate autem me non facies innocentem</i> <i>(Ibid.,&nbsp;30)</i>. Et: <i>Si
impie egero, vae mihi</i> <i>(Job.&nbsp;X,&nbsp;15)</i>. Et: <i>Si fuero
justus, non potero respirare. Plenus enim ego sum ignominiae</i> <i>(Ibid.)</i>.
Et iterum: <i>Quis enim erit mundus a sorde? Ne unus quidem, etiam si unius
diei fuerit vita ejus super terram, et numerabiles menses illius</i> <i>(Job.&nbsp;XV,&nbsp;14)</i>.
Quod si dixeris pronomen <i>quis,</i> non pro impossibili, sed interdum pro
difficili accipi, respondebo tibi: Et ubi est illud, quod temere protulisti, <i>Facilia
Dei esse mandata,</i> et ea facile posse compleri? dicente Scriptura: <i>Vir in
dolore laborat sibi, et vim facit perditioni suae</i> <i>(Prov.&nbsp;XVI,&nbsp;26,
sec.&nbsp;LXX)</i>, ut oppressa et subjugata et moriente carne, vivat in eo
spiritus. Ridiculamque illam expositionem Demosthenis vestri, non dixisse Job: <i>Quis
erit mundus a peccato;</i> sed <i>quis erit mundus a sorde,</i> praetereo, qua
probare conatur, sordes pannorum significari in infantia, non vitia peccatorum.
Aut certe si non sic intelligit, dicite vos quid sentiat. Tam enim involutus
dictor est, et nimio verborum squalore coopertus, ut suspicionem magis quam
intelligentiam lectori praebeat. Ad extremum infert: <i>Ego autem ad haec quid
respondebo? Manum meam ponam super os meum, semel locutus sum, in secundo non
addam</i> <i>(Job.&nbsp;XXXIX,&nbsp;34)</i>. Ecce Job noster vir immaculatus et
justus, et sine querela, et abstinens se ab omni malo, quali fine justitiae
coronatur, ut misericordia Dei indigeat? Hoc est illud, quod in Proverbiis
legimus: <i>Quis gloriabitur castum se habere cor? Aut quis confidet se mundum
esse a peccato (Prov. XX, 9)</i>? Fac quod et hic, <i>quis,</i> non pro
impossibili, sed pro difficili dixerit. Tolle ergo sententiam, et rade de libro
tuo, <i>Facilia Dei esse mandata</i>.</p>

<p><b>5</b>.&nbsp;<i>Occurrit objectioni ex Evangel. Joannis</i>. — Quod si
illud Joannis Apostoli opposueris, <i>Mandata ejus non sunt gravia</i> <i>(I&nbsp;Joan.&nbsp;V,&nbsp;3)</i>,
et de Evangelio: <i>Jugum meum suave est, et onus meum leve</i> <i>(Matth.&nbsp;XI,&nbsp;30)</i>;
facillime revinceris: levia enim certum est dixisse Evangelii mandata ad
comparationem superstitionis Judaicae, in qua varia caeremoniarum genera
quaerebantur, quae juxta litteram, et Apostoli Petri sententiam, nullus potuit
explere. Unde et in Actibus Apostolorum scribitur: <i>Nunc ergo quid tentatis
imponere jugum super cervicem discipulorum, quod neque patres nostri, neque nos
portare potuimus: sed per gratiam Domini Jesu salvari credimus, quemadmodum et
illi</i> <i>(Act.&nbsp;XV,&nbsp;10)</i>. Jacobus Apostolus scribit: <i>Si
judicas legem, non es factor legis, sed judex</i> <i>(Jacob.&nbsp;IV,&nbsp;11)</i>.
Ille judicat legem, qui dicit, aliquid non juste praeceptum, et ignorantiam non
habere [<i>Al.</i> habet] peccatum; et frustra offerri victimas pro errore,
quod peccati non habet conscientiam. Neque enim in lege ratio quaeritur, sed
auctoritas. Idem in eadem dicit Epistola: <i>Ira viri justitiam Dei non
operatur</i> <i>(Jacob.&nbsp;I,&nbsp;20)</i>; et quis nostrum carere potest
ira, de qua scriptum est: <i>Ira perdit etiam sapientes</i> <i>(Prov.&nbsp;XV)</i>?
Significanterque non iram Dei, sed iram viri posuit. Ira enim Dei justa est:
ira autem viri de perturbata mente procedit. Unde et in Psalmo dicitur: <i>Irascimini,
et nolite peccare</i> <i>(Psal.&nbsp;IV,&nbsp;26)</i>: qui versiculus quem
sensum habeat, Apostolus docet: <i>Sol non occidat super iracundiam vestram</i>
<i>(Ephes.&nbsp;IV,&nbsp;5)</i>; ut peccatum omnino sit vel leviter irasci:
justitia autem, iram celeri poenitudine mitigare. Unde pro otioso verbo
reddituri sumus rationem in die judicii. Et in eodem Evangelio legimus: <i>Qui
irascitur fratri suo sine causa, reus erit judicio</i> <i>(Matth.&nbsp;V,&nbsp;22)</i>.
Licet in plerisque codicibus antiquis, <i>sine causa,</i> additum non sit, ut
scilicet ne cum causa quidem debeamus irasci. Quis hominum poterit dicere, quod
ira, quae absque justitia est, in sempiternum vitio careat? Et iterum: <i>Ne
glorieris in crastinum, nescis enim quid adveniens pariat dies</i> <i>(Prov.&nbsp;XXVII,&nbsp;1)</i>.
Unde scriptum est: <i>Ne beatum dixeris quempiam ante mortem.</i> Quamdiu enim
vivimus, in certamine sumus, et quamdiu in certamine, nulla est certa victoria,
quae etiam Apostolo fortissime praelianti in futuro saeculo reservatur. Dominus
atque Salvator sub persona assumpti hominis loquitur: <i>Insipientissimus enim
omnium hominum sum, et non est hominis prudentia in me</i> <i>(Eccli.&nbsp;XI)</i>.
Et in sexagesimo octavo Psalmo: <i>Deus, tu scis insipientiam meam:</i> sed <i>fatuum
Dei, sapientius est hominibus</i> <i>(I&nbsp;Cor.&nbsp;I,&nbsp;23)</i>. In
Ecclesiaste quoque scriptum est: <i>In multitudine sapientiae, multitudo
scientiae: et qui addit scientiam, addit dolorem</i> <i>(Eccles.&nbsp;I,&nbsp;18)</i>:
intelligens quod perfectione careat, et ex eo quod novit, quanta non noverit. <i>Et
odio,</i> inquit, <i>habui vitam, quoniam malum est opus quod operor super
terram. Omnia enim vanitas, et praesumptio spiritus. Nemo scit quid futurum
sit, quia sicuti est, quis annuntiabit ei? Sunt justi ad quos pervenit quasi
opus impiorum. Et sunt impii, ad quos pervenit quasi opus justorum</i> <i>(Eccles.&nbsp;VIII,&nbsp;14)</i>.
Hoc idcirco dicitur, quia certum judicium solius Dei est, et quos putamus
justos, saepe peccatores inveniuntur, et quos e contrario peccatores, apud Dei
scientiam justi sunt. <i>Quamtumcumque laboraverit homo, ut inquirat, non
reperiet. Et si dixerit sapiens nosse se, invenire non poterit. Omnium enim
unus occursus est, cordaque filiorum hominum repleta sunt malitia, et incerto
statu (Eccles.&nbsp;X,&nbsp;1)</i>, quae Graece <span
class=g>&#960;&#949;&#961;&#953;&#966;&#941;&#961;&#949;&#953;&#945;</span>
dicitur. <i>Muscae moriturae,</i> sive, ut in Hebraico habetur, <i>mortuae,
demoliuntur atque corrumpunt suavitatem olei.</i> Quis mortalium aliquo errore
non capitur? quem haereticorum et falsorum dogmatum venena non maculant? <i>Tempus,</i>
inquit, <i>est ut incipiat judicium a domo Dei. Si autem primum a nobis, quis
finis eorum qui non credunt Evangelio? Et si justus vix salvabitur, impius et
peccator ubi parebunt</i> <i>(I&nbsp;Petr.&nbsp;IV,&nbsp;17,&nbsp;18)</i>?
Certe justus est, qui in die judicii vix salvatur. Salvaretur autem facile, si
nihil in se haberet maculae. Ergo justus est in eo, quod floret multis
virtutibus, et vix salvatur in eo, quod in quibusdam Dei indiget misericordia.</p>

<p><b>6</b>.&nbsp;<i>Perturbationes humani generis</i>. — Quatuor sunt
perturbationes, quibus genus vexatur humanum, duae praesentis, et duae futuri:
duae bonorum, et duae malorum. <i>Aegritudo,</i> quae Graece dicitur <span
class=g>&#955;&#973;&#960;&#951;</span>, et <i>gaudium,</i> quod illi <span
class=g>&#967;&#940;&#961;&#945;&#957;</span> vel <span class=g>&#7969;
&#948;&#959;&#957;&#8052;&#957;</span>, vocant: quamquam <span class=g>&#7969;
&#948;&#959;&#957;&#8052;</span> <i>voluptas</i> a plerisque dicatur:
alterum mali, alterum boni. Excedimusque mensuram, si gaudeamus super his, quae
non debemus, divitiis, potentia, honoribus; inimicorum infelicitate, vel mortibus:
aut e contrario praesentium malorum dolore cruciemur, adversis, exsiliis,
paupertate, languore, et mortibus propinquorum, quod Apostolus fieri prohibet;
et rursum si cupiamus ea quae arbitramur bona, haereditates, honores,
prosperitates omnium rerum, et corporum sanitatem, et caetera quorum praesentia
gaudio fruimur: et metuamus illa, quae putamus adversa; quibus ad perfectum
carere juxta Stoicos, Zenonem videlicet, et Chrysippum, possibile est: juxta
Peripateticos autem et difficile et impossibile est: cui sententiae omnis
scripturae sanctae consentit auctoritas. Unde et Josephus Machabaeorum scriptor
historiae, frangi et regi posse dixit perturbationes animi, non eradicari, et
quinque Tusculanarum quaestionum Ciceronis libri, his disputationibus referti
sunt. Pugnant enim, juxta Apostolum, adversum nos fragilitas corporis, et
spiritalia nequitiae in coelestibus <i>(Ephes.&nbsp;VI,&nbsp;12)</i>. Manifesta
sunt, dicente eodem, opera carnis et opera spiritus, et haec sibi invicem
adversantur <i>(Galat.&nbsp;V,&nbsp;19)</i>, ut non quae volumus, illa
faciamus. Si non quod volumus, facimus, sed quod nolumus, illud operamur:
quomodo dicitis, <i>Posse hominem sine peccato esse, si velit?</i> Ecce
Apostolus, omnesque credentes, quod volunt, implere non possunt. <i>Charitas
operit multitudinem peccatorum</i> <i>(I&nbsp;Petr.&nbsp;IV,&nbsp;8)</i>, non
tam praeteritorum quam praesentium, ne ultra, Dei in nobis manente charitate,
peccemus. Quamobrem de muliere peccatrice dicitur: <i>Dimittuntur ei peccata
multa, quoniam dilexit plurimum</i> <i>(Luc.&nbsp;VII,&nbsp;47)</i>. Ex quo
intelligimus non nostrae solum esse potestatis facere quod velimus, sed et Dei
clementiae, si nostram adjuvet voluntatem <i>(I&nbsp;Joan.&nbsp;I)</i>.</p>

<p><b>7</b>.&nbsp;<i>Deus solus immortalis, sapiens, perfectus, per naturam</i>.
— Deus lux appellatur, et tenebrae in eo non sunt ullae. Quando dicit nullas
tenebras in Dei lumine reperiri, ostendit omnia aliorum lumina aliqua sorde
maculari. Denique et Apostoli appellantur lux mundi. Sed non est scriptum, quod
in Apostolorum luce nullae sint tenebrae. Et de Joanne scribitur: <i>Hic venit
in testimonium, ut testimonium perhiberet de lumine, ut omnes crederent per
illum. Non erat ille lux, sed ut testimonium perhiberet de lumine. Erat lux
vera, quae illuminat omnem hominem venientem in hunc mundum</i> <i>(Joan.&nbsp;I,&nbsp;7,&nbsp;8)</i>.
Unde et de eo scriptum est: <i>Qui solus habet immortalitatem, et lucem habitat
inaccessibilem</i> <i>(I&nbsp;Tim.&nbsp;VI,&nbsp;16)</i>. Et certe legimus
immortales Angelos, immortales Thronos et Dominationes, caeterasque Virtutes.
Sed solus Deus est immortalis, quia non est per gratiam, ut caetera, sed per
naturam. Quam ob causam idem Apostolus scribit <i>(Rom.&nbsp;XVI)</i>, Deum
solum esse sapientem, cum et Salomon, et multi alii Sancti sapientes vocentur,
et dicatur juxta Hebraicum ad principem Tyri: <i>Sapientior Daniele es tu</i> <i>(Ezech.&nbsp;XXVIII,&nbsp;3)</i>?
Quomodo ergo solus lux, solus immortalis, et solus sapiens appellatur, cum
multi immortales, et luces, et sapientes sint; sic perfectio hominis non ex
natura: sed ex gratia veniens, imperfectos eos qui perfecti videntur esse,
demonstrat. Quod autem scriptum est: <i>Et sanguis Jesu filii ejus mundat nos
ab omni peccato</i> <i>(I&nbsp;Joan.&nbsp;I,&nbsp;7)</i>, tam in confessione
baptismatis, quam in clementia poenitudinis accipiendum est. Sed aliud est
mundari a Deo, aliud per se esse sine vitio. Si enim juxta Job: <i>Luna non
splendet, et stellae non sunt mundae in conspectu ejus, quanto magis homo,
putredo, et filius hominis, vermis</i> <i>(Job.&nbsp;XXV,&nbsp;5,&nbsp;6)</i>!
Omne enim os obstruitur, et obnoxius est omnis mundus Deo: <i>Quia ex operibus
legis non justificabitur omnis caro coram eo</i> <i>(Rom.&nbsp;III,&nbsp;19,&nbsp;20)</i>.
Nullaque distantia est personarum. <i>Omnes enim peccaverunt, et indigent
gloria Dei: justificati gratis per gratiam ipsius</i> <i>(Ibid.,&nbsp;23,&nbsp;24)</i>.
Si autem scribit: <i>Existimamus fide justificari hominem sine operibus legis,
siquidem unus est Deus, qui justificat circumcisionem ex lege, et praeputium ex
fide</i> <i>(Ibid.,&nbsp;28,&nbsp;30)</i>: manifeste ostendit, non in hominis
merito, sed in Dei gratia esse justitiam, qui sine legis operibus credentium
suscipit fidem. Unde sequitur: <i>Peccatum vestri non dominabitur.</i> Cur? <i>Quia
non estis sub lege, sed sub gratia</i> <i>(Rom.&nbsp;VI,&nbsp;14)</i>. <i>Non
enim volentis, neque currentis, sed miserentis est Dei</i> <i>(Rom.&nbsp;IX,&nbsp;16)</i>.
<i>Unde et gentes quae non sectabantur justitiam, comprehenderunt justitiam,
justitiam autem ex fide. Israel autem sequens legem justitiae, in legem
justitiae non pervenit, quoniam non ex fide, sed ex operibus. Offenderunt enim
in lapidem offensionis</i> <i>(Ibid.,&nbsp;30,&nbsp;seqq.)</i>. <i>Finis enim
legis Christus ad justitiam omni credenti</i> <i>(Rom.&nbsp;X,&nbsp;4)</i>.</p>

<p><b>8</b>.&nbsp;<i>Ex Apostoli Epistolis</i>. — Cunctae prope Epistolae
Apostoli hoc habent principium: <i>Gratia vobis et pax a Deo Patre et Christo
Jesu Domino nostro</i> <i>(I&nbsp;Cor.&nbsp;I,&nbsp;3)</i>, et simili fine
clauduntur. Ad Corinthios quoque scribitur: <i>Ut non indigeatis ulla
donatione, exspectantes revelationem Domini nostri Jesu Christi, qui et
confirmabit vos usque in finem sine crimine in die Domini nostri Jesu Christi</i>
<i>(Ibid.,&nbsp;7,&nbsp;8)</i>. Licet ergo nulla indigeamus donatione, tamen
exspectamus revelationem Domini nostri Jesu Christi, qui tunc nos in omnibus
confirmabit, et ostendet sine crimine, cum dies Domini nostri Jesu Christi et
mundi finis advenerit, ut non glorietur omnis caro in conspectu ejus. Paulus
plantavit, Apollo rigavit <i>(I&nbsp;Cor.&nbsp;II,&nbsp;6)</i>, sed Dominus
incrementum dedit: ergo neque qui plantat, neque qui rigat, est aliquid; sed
qui incrementum dat, Deus. Ipsius enim agricultura, ipsius aedificatio sumus.
Juxta gratiam Dei, quasi sapiens architectus ponit fundamentum. <i>Nolite,</i>
inquit, <i>vosmetipsos decipere. Si quis sapiens est in vobis, in saeculo isto,
fatuus fiat, ut sit sapiens. Sapientia enim mundi, stultitia est apud Deum</i> <i>(I&nbsp;Cor.&nbsp;III,&nbsp;19)</i>.
<i>Dominus cognoscit cogitationes hominum, quia vanae sunt</i> <i>(Psal.&nbsp;XCIII,&nbsp;11)</i>.
Et iterum: <i>In nullo enim mihi conscius sum, sed nec in hoc justificatus sum,
quia qui me judicat, Dominus est</i> <i>(I&nbsp;Cor.&nbsp;IV,&nbsp;4)</i>.
Dicitur et vobis, qui sine peccato vos esse dicitis, quid habetis quod non
accepistis? Si autem accepistis, quid gloriamini, quasi non acceperitis? <i>Jam
saturati estis, jam divites facti estis</i> <i>(Ibid.,&nbsp;8)</i>. Et ut
sciamus non ex nobis, sed ex Dei cuncta pendere judicio: <i>Veniam,</i> inquit,
<i>citius ad vos, si Dominus voluerit</i> <i>(Ibid.,&nbsp;19)</i>. Qui enim
dicit, <i>veniam ad vos,</i> ostendit se velle, monstrat cupere, promittit
adventum. Sed ut cautius haec loquatur, infert, <i>si Dominus voluerit.</i> Si
quis enim putat se quid nosse, necdum novit, sicut nosse oportet.</p>

<p><b>9</b>.&nbsp;<i>Iterum ex Apostolo</i>. — Vas electionis humilitate
dejectus, immo conscientia fragilitatis suae loquitur: <i>Ego sum minimus
Apostolorum, qui non sum dignus vocari Apostolus, quoniam persecutus sum
Ecclesiam Dei: gratia autem Dei sum id quod sum, et gratia ipsius in me vacua
non fuit; sed omnibus illis amplius laboravi, non ego autem, sed gratia Deus
quae mecum est</i> <i>(I&nbsp;Cor.&nbsp;I,&nbsp;9,&nbsp;10)</i>. Dicit se plus
omnibus Apostolis laborasse, statimque laborem suum ad Dei refert auxilium: <i>Non
ego,</i> inquiens, <i>sed gratia Dei, quae mecum est</i> <i>(II&nbsp;Cor.&nbsp;III,&nbsp;4)</i>;
sicut et in alio loco loquitur: <i>Fiduciam autem talem habemus per Jesum
Christum ad Deum, non quia ex nobis ipsis sufficientes simus reputare aliquid,
quasi ex nostro: sed sufficientia nostra ex Deo est, qui et nos dignos fecit
ministros novi Testamenti</i> <i>(II&nbsp;Cor.&nbsp;III,&nbsp;4&#8209;6)</i>.
Non enim justificatur homo ex operibus legis, nisi per fidem Jesu Christi. Unde
infert: <i>Et nos in Jesum Christum credidimus, ut justificemur ex fide
Christi, et non ex operibus legis, quia ex operibus legis non justificabitur
omnis caro</i> <i>(Gal.&nbsp;II,&nbsp;16)</i>. <i>Si enim ex lege justitia,
ergo Christus sine causa mortuus est</i> <i>(Ibid.,&nbsp;21)</i>. <i>In lege
maledictio est; scriptum est enim, Maledictus omnis, qui non permanet in
omnibus quae scripta sunt in libro Legis, ut faciat ea. Christus nos redemit de
maledictione legis, factus pro nobis maledictio</i> <i>(Gal.&nbsp;III,&nbsp;10,&nbsp;13)</i>.
<i>Si enim data esset lex, quae posset vivificare, vere ex lege esset justitia.
Sed conclusit Scriptura omnia sub peccato, ut repromissio per fidem Jesu
Christi daretur credentibus. Lex ergo paedagogus noster fuit in Christo, ut ex
fide justificemur</i> <i>(Ibid.,&nbsp;21&#8209;24)</i>. Unde addit, et uno
versiculo omnia comprehendit, dicens: <i>Evacuati estis a Christo, qui in lege
justificamini, a gratia excidistis</i> <i>(Galat.&nbsp;V,&nbsp;4)</i>.</p>

<p><b>10</b>.&nbsp;<i>A nullo legem esse completam</i>. — Haec cuncta percurro,
ut ostendam a nullo legem esse completam, et per legem mandata omnia quae
continentur in lege. Deus est enim qui operatur in nobis, et velle et
perficere. Laborat Apostolus <i>(Philipp.&nbsp;II)</i>, et juxta justitiam quae
in lege est, sine querimonia conversatus, omnia pro Christo ducit quisquilias,
ut inveniatur in Christo, non habens suam justitiam, quae ex lege, sed quae ex
fide Christi est a Deo. Unde scribit ad Thessalonicenses: <i>Fidelis autem est
Dominus, qui servabit eos, et custodiet a malo</i> <i>(II&nbsp;Thess.&nbsp;III,&nbsp;3)</i>.
Ergo non liberi arbitrii potestate, sed Dei clementia conservamur. Ac ne putes
argumentationibus vanis, quae movent audientibus quaestiones, veritatem posse
fidei subverti, idem Apostolus scribit ad Timotheum: <i>O Timothee, depositum
custodi, devitans prophanas vocum novitates et contradictiones falsi nominis
scientiae, quam quidam promittentes, circa fidem erraverunt</i> <i>(II&nbsp;Tim.&nbsp;I,&nbsp;13,&nbsp;14)</i>.
<i>Bonitas enim et misericordia Salvatoris nostri, non ex operibus justitiae
quae fecimus, sed secundum suam misericordiam salvos nos fecit, ut justificati
illius gratia, haeredes simus secundum spem vitae aeternae</i> <i>(Tit.&nbsp;III,&nbsp;5,&nbsp;6)</i>.
Haec breviter quasi ex latissimo atque pulcherrimo Apostolicae doctrinae prato
carpsimus, ut durae frontis impudentia conteratur.</p>

<p><b>11</b>.&nbsp;<i>Ex Evangelii praeceptis</i>. — Transeamus ad Evangelia,
et Apostolicos igniculos clarissima Christi lampade compleamus. <i>Omnis,</i>
ait, <i>qui irascitur fratri suo sine causa, reus erit judicio.</i> <i>Qui
autem dixerit</i> RACA (quod interpretatur <i>vanus et absque cerebro) reus
erit concilio:</i> haud dubium quin Sanctorum et Angelici senatus. <i>Qui autem
dixerit fatue, reus erit gehennae ignis</i> <i>(Matth.&nbsp;V,&nbsp;22)</i>.
Quis nostrum potest huic vitio non subjacere, cum etiam pro otioso verbo
reddituri simus rationem in die judicii? Si ira et sermonis injuria atque
interdum jocus judicio, concilioque, et gehennae ignibus delegatur; quid
merebitur turpium rerum appetitio, et avaritia, quae radix est omnium malorum? <i>Si,</i>
inquit, <i>offers donum tuum ad altare, et ibi fueris recordatus, quia frater
tuus habet aliquid adversus te, dimitte ibi donum tuum ante altare, et vade
primum, reconciliare fratri tuo, et tunc veniens offeres munus tuum</i> <i>(Matth.&nbsp;V,&nbsp;23,&nbsp;24)</i>.
Meae est potestatis, ut non habeam aliquid contra fratrem meum. Ut autem ille
adversus me habeat, aut non habeat, in illius voluntate consistit. Quid ergo
faciam, si ille reconciliari noluerit? Obsecrem? flectam genua? Sed audire
contemnet. An obtorto collo nolentem in jus amicitiae traham? Et quae est major
inimicitia, quam amicitias necessitate sociare? Neque enim dixit: Roga eum ut
tibi concilietur; sed, Reconciliare primum fratri tuo, et sic offeres munus
tuum ad altare. Non quod impossibilia Deus praeceperit; sed in tantum
patientiae culmen ascendit, ut prope impossibilia pro difficultate nimia
praecepisse videatur <i>(Matth.&nbsp;XVIII, et Marc.&nbsp;IX)</i>: ad
destruendam sententiam tuam, qua scribis, <i>Facilia esse Dei mandata.</i>
Scandalizantem manum, oculum et pedem jubemur abscindere. Esto per tropologiam
dictum sit, pro amicissimis, et pro consanguineis, et fraterno nobis et
conjugali amore sociatis; facilene arbitramur ob quasdam offensas tantam subito
abscindere charitatem? Quodque dicitur: <i>Sit sermo vester, est est, non non,
quod autem amplius est, a malo est</i> <i>(Matth.&nbsp;V,&nbsp;37)</i>:
forsitan de vestra schola reperiatur, qui numquam mentitus sit, nec audierit
illud Propheticum et Apostolicum, <i>Ego dixi in excessu mentis meae, Omnis
homo mendax</i> <i>(Psal.&nbsp;CXV,&nbsp;2)</i>, et nesciat scriptum in alio
loco: <i>Os quod mentitur, occidit animam</i> <i>(Sap.&nbsp;I,&nbsp;11)</i>.
Verberanti maxillam, alteram jubemur opponere. Tollenti tunicam, etiam pallium
concedendum est. Angarianti se mille passibus, duobus millibus colla praebenda
sunt. <i>Petenti te da, et volentem a te accipere mutuum, ne averseris</i> <i>(Luc.&nbsp;VI,&nbsp;30)</i>.
Si duos nummulos habuero, et alius poposcerit, aut dabo ipsi, et mihi
mendicandum erit, aut si non dedero, transgressor legis inveniar. Illud autem
quod dicitur: <i>Diligite inimicos vestros, benefacite his qui oderunt vos, et
orate pro persequentibus et calumniantibus vos</i> <i>(Ibid.,&nbsp;27,&nbsp;28)</i>:
forsitan in vestro coetu invenitur, apud nos rara avis est. Qui peccata
simpliciter confitentur, merentur humilitate clementiam Salvatoris: quodque
sequitur, <i>Cavete, ne justitiam,</i> hoc est, <i>eleemosynam vestram,
faciatis coram hominibus, ut videamini ab eis</i> <i>(Matth.&nbsp;VI,&nbsp;1)</i>:
nescio quis possit implere. Ad largiendum frustum panis et binos nummulos
praeco conducitur, et extendentes manum, huc illucque circumspicimus, quae si
nullus viderit, contractior fit. Esto unus de mille inveniatur, qui ista non
faciat.</p>

<p><b>12</b>.&nbsp;<i>Urget ex iisdem praeceptis</i>. — Responde, quaeso, ubi
sunt facilia mandata? <i>Nolite,</i> inquit, <i>solliciti esse de crastino.
Crastinus enim dies sollicitus erit pro se. Sufficit diei malitia sua</i> <i>(Ibid.,&nbsp;34)</i>.
Vos de crastino non cogitatis, et instar avium praesentibus contenti? quorum
Epistolae biblinae volitant trans flumina Aethiopiae, ut inter simias et pavos,
nova de Ophir Salomoni dona mittantur. Vis audire facilitatem praeceptorum Dei?
ausculta quod dicitur: <i>Quam arcta via et angusta est, quae ducit ad vitam,
et pauci sunt qui inveniunt eam</i> <i>(Matth. VII, 14)</i>! Non dixit, qui
gradiuntur per eam: hoc enim difficillimum est, sed qui inveniunt eam. Pauci
enim inveniunt, et multo pauciores ingrediuntur per eam. <i>Filius,</i> inquit,
<i>hominis non habet ubi caput suum reclinet</i> <i>(Luc.&nbsp;IX,&nbsp;58)</i>,
qui dicit in Isaia, <i>Suscipite lassum, et haec est requies mea</i> <i>(Isai.&nbsp;XXVIII,&nbsp;12)</i>.
Si non habet ubi caput suum reclinet, et quo requiescat, dicens in alio loco: <i>Super
quem requiescam nisi super humilem, et quietum, et trementem verba mea</i> <i>(Isai.&nbsp;LXVI,&nbsp;2)</i>:
ubi est mandatorum facilitas? Multi hoc quod scriptum est: <i>Non veni vocare
justos, sed peccatores ad poenitentiam</i> <i>(Matth.&nbsp;IX,&nbsp;19)</i>,
simpliciter accipiunt, juxta illum sensum: <i>Non indigent sani medico, sed hi
qui male habent</i> <i>(Marc.&nbsp;II,&nbsp;16)</i>. Alii vero interpretantur
coactius. <i>Non veni vocare justos</i> <i>(Marc.&nbsp;II,&nbsp;17, et
Luc.&nbsp;V,&nbsp;31)</i>, nullus enim ad perfectum justus est, sed ex aliqua
parte peccator; <i>sed peccatores,</i> quibus mundus refertus est, dicente
David: <i>Salvum me fac, Domine, quoniam defecit sanctus,</i> et, <i>Corrupti
sunt, et abominabiles facti sunt in adinventionibus suis. Omnes declinaverunt,
simul inutiles facti sunt, non est qui faciat bonum, non est usque ad unum</i> <i>(Ps.&nbsp;XIII,&nbsp;2,&nbsp;3)</i>.
<i>Nolite,</i> inquit, <i>possidere aurum, neque argentum, neque pecuniam in
zonis vestris, non peram in via, non panem, neque duas tunicas, neque
calceamenta, neque virgam</i> <i>(Matth.&nbsp;X,&nbsp;9)</i>. Haec, inquies,
praecepta Apostolica sunt. Et certe Petrus Apostolus caligas habuisse narratur,
dicente ad eum Angelo: <i>Praecingere, et calceare</i> [Al. <i>calcea te</i>] <i>caligis
tuis</i> <i>(Act.&nbsp;XII,&nbsp;8)</i>. Duas autem tunicas, ut de caeteris
taceam, puto quod et ego et tu possideamus, si tamen amplius non habemus. Haec
dico, et iterum iterumque ac per singula ingeram, ut erubescas ad sententiam
tuam, <i>Facilia esse Dei mandata</i>.</p>

<p><b>13</b>.&nbsp;<i>Iterum ex Evangelio</i>. — <i>Fratrem tradet frater in
mortem, et pater filium, consurgentque filii contra parentes, et interficient
eos. Et eritis,</i> inquit, <i>odio cunctis hominibus propter nomen meum</i> <i>(Matth.&nbsp;X,&nbsp;22)</i>.
Et quia facilia jusserat, et sciebat facile ea posse compleri, propterea, ut
rei facilitatem ostenderet, copulavit dicens: <i>Qui perseveraverit usque in
finem, hic salvus erit</i> <i>(Matth.&nbsp;X,&nbsp;22)</i>. <i>Non veni,</i>
inquit, <i>pacem mittere super terram, sed gladium. Veni dividere hominem
contra patrem suum, et filiam contra matrem, et nurum contra socrum</i> <i>(Ibid.,&nbsp;34)</i>.
Et ne omnia percurrendo, longiorem sententiam faceret, uno cuncta sermone
comprehendit, dicens: <i>Inimici hominis, domestici ejus</i> <i>(Ibid.,&nbsp;36)</i>.
Cumque posuisset: <i>Qui amat patrem aut matrem supra me, non est me dignus: et
qui amat filium aut filiam supra me, non est me dignus</i> <i>(Ibid.,&nbsp;37)</i>,
ob facilitatem praeceptorum intulit: <i>Et qui non tollit crucem suam, et
sequitur me, non est me dignus</i> <i>(Ibid.,&nbsp;38, et
Luc.&nbsp;IV,&nbsp;27)</i>. Crux Christi facilis est; nudum post Christum ire,
ludus est, jocus est. Et ubi praemia quae, difficultate superata, quaeruntur?
Non colliguntur zizania in praesenti saeculo. ne et frumentum pariter
eradicetur. Pala Dominica futuro judicio reservatur, quando justi fulgebunt
quasi sol, et egredientur Angeli, et separabunt malos de medio justorum. Petrus
mergitur, et meretur audire: <i>Modicae fidei, quare dubitasti</i> <i>(Matth.&nbsp;XIV,&nbsp;31)</i>?
Si in illo modica fides, in quo magna sit, nescio. <i>De corde,</i> inquit, <i>egrediuntur
cogitationes pessimae, homicidia, adulteria, fornicationes, furta, falsa
testimonia, blasphemiae. Haec sunt quae coinquinant homines</i> <i>(Matth.&nbsp;XV,&nbsp;19)</i>.
Procedat qui in corde suo haec non esse testetur, et plenam in corpore isto
mortali justitiam confitebor. <i>Qui vult,</i> inquit, <i>salvare animam suam,
perdet eam: et qui perdiderit animam suam propter me, salvam faciet eam</i> <i>(Matth.&nbsp;XII,&nbsp;25)</i>.
Iterum dico: Haec sunt facilia mandata? <i>Vae mundo a scandalis, necesse est
enim ut veniant scandala</i> <i>(Matth.&nbsp;XVIII,&nbsp;7)</i>. Et propterea
in alio loco scriptum est: <i>In multis offendimus,</i> sive <i>erramus, omnes</i>
<i>(Jacob.&nbsp;III,&nbsp;2)</i>. Non pauca peccata, sed multa, nec quorumdam,
sed omnium posuit: <i>Omnes enim quae sua sunt quaerunt, et non ea quae Dei
sunt</i> <i>(Philipp.&nbsp;II,&nbsp;21)</i>. Unus bonus Deus dicitur, et
magistri quasi hominis bonitas refutatur. In Lege doctissimus omnia fecisse se
dicit, quamobrem et amatur a Domino; et tamen plenam justitiam non habet, quia
noluit substantiam suam pauperibus erogare. Unde difficultas difficultati, immo
impossibile impossibili tunc comparatur, quia nec camelus ingredi potest per
foramen acus, nec divites pervenire in regna coelorum. Quis nostrum non lavat
exteriora calicis et paropsidis, et interiora habet nequaquam sordibus
inquinata? Quis sepulcrorum extrinsecus dealbatorum potest similitudinem
declinare; ne et nobis dicat Jesus: <i>De foris quidem videmini hominibus
justi, intus autem pleni estis hypocrisi et iniquitate</i> <i>(Matth.&nbsp;XXIII,&nbsp;1)</i>?
Quamvis et aliis vitiis carere possimus, hypocriseos maculam non habere aut
paucorum est, aut nullorum.</p>

<p><b>14</b>.&nbsp;<i>A Christi Domini et Apostolorum exemplo</i>. — <i>Pater,</i>
inquit, <i>si possibile est, transeat calix iste a me. Verumtamen non sicut ego
volo, sed sicut tu</i> <i>(Matth.&nbsp;XXVI,&nbsp;39)</i>. Filius Dei <i>qui
dixit, et facta sunt, mandavit et creata sunt</i> omnia <i>(Psal.&nbsp;CXLVIII,&nbsp;5)</i>,
secundum hoc quod Filius hominis dicitur, sententiam temperat: <i>Pater, si
possibile est; verumtamen non sicut ego volo, sed sicut tu</i> <i>(Matth.&nbsp;XXVI,&nbsp;40)</i>:
et Critobulus meus adducto supercilio loquitur, <i>Potest homo sine peccato
esse si velit.</i> Apostoli audiunt: <i>Sic non potuistis una hora vigilare
mecum</i> <i>(Marc.&nbsp;XIV,&nbsp;37)</i>? Non dixit, noluistis, sed, non
potuistis. Apostoli una hora vigilare non possunt, somno, moerore et carnis
fragilitate superati, et tu potes longo tempore omnia simul peccata superare?
Marcus Evangelista scribit de Domino: <i>Et non poterat ibi ne unam quidem
facere virtutem, nisi paucis aegrotantibus manus imponens, sanavit eos, et
admirabatur propter incredulitatem eorum</i> <i>(Marc.&nbsp;VI,&nbsp;5)</i>.
Dominus dicitur non potuisse in Nazareth ne unam quidem facere virtutem, et
infidelitatis alienae stupore retinetur: et vos potestis omne quod vultis.
Denique in consequentibus scribitur: <i>Abiit in fines Tyri et Sidonis, et
ingressus domum, neminem volebat scire, et latere non potuit</i> <i>(Marc.&nbsp;VII,&nbsp;24)</i>.
Vere utique cupiebat latere, et quod cupiebat, quare facere non poterat, ut in
adventu suo omnium conscientiam declinaret? Quaeris causas, cur latere non
potuerit? Cogita assumpti hominis veritatem, et omni carebis scandalo. Si
Filius Dei aliquid in carne et propter carnem non potuisse narratur, nos qui
toti carnei sumus, et quotidie spiritus operibus repugnamus, contra Apostoli
sententiam quae volumus cuncta faciemus? Petrus apostolus tria vult facere in
monte tabernacula, unum Domino, alterum Moysi, tertium Eliae, nesciens quid
loquitur timore perterritus: et nos Pythagoricae philosophiae ructamus
superbiam? De die et hora consummationis ultimae et Angelos coelorum, et Filium
ignorare respondit, et nos plenam scientiam pollicemur? Carnis infirmitas Deo
habitatore gaudebat, et tamen mensuram fragilitatis suae excedere non potuit,
ut non <span class=g>&#964;&#8183; &#948;&#959;&#954;&#949;&#8150;&#957;</span>
(<i>Secundum apparentiam</i>), juxta veteres haereticos, sed vere Dei Filius,
hominis Filius crederetur. Apostolos parumper relinquens, cecidit in terram
pronus, et orabat dicens: <i>Pater, si possibile est
(Matth.&nbsp;XXVI,&nbsp;39)</i>. Cur, quaeso, sententiam ambigenter exprimebat,
qui in alio loco dixerat, <i>Quae apud homines impossibilia, apud Deum
possibilia sunt (Matth.&nbsp;XIX,&nbsp;26; Marc.&nbsp;X,&nbsp;27;
Luc.&nbsp;XVIII,&nbsp;27)</i>? Sed homo passurus, hominis loquitur verbis. Ille
dicit: Si possibile est, una hora praetereat. Tu dicis, possibile est omni
tempore peccata vitare.</p>

<p><b>15</b>.&nbsp;<i>Ex aliis in Evangelio historiis</i>. — In quibusdam
exemplaribus et maxime in Graecis codicibus, juxta Marcum in fine ejus
Evangelii scribitur: <i>Postea cum accubuissent undecim, apparuit eis Jesus, et
exprobravit incredulitatem et duritiam cordis eorum, quia his qui viderant eum
resurgentem, non crediderunt</i> <i>(Marc.&nbsp;XVI,&nbsp;14)</i>. <i>Et illi
satisfaciebant dicentes: Saeculum istud iniquitatis et incredulitatis
substantia est, quae non sinit per immundos spiritus veram Dei apprehendi
virtutem: idcirco jam nunc revela justitiam tuam</i> <i>(I&nbsp;Joan.&nbsp;V,&nbsp;19)</i>.
Cui si contradicitis, illud certe renuere non audebitis: <i>Mundus in maligno
positus est</i> <i>(Ibid.)</i>: et quod Dominum suum Satanas tentare ausus sit,
et victus atque confusus recesserit, usque ad tempus, utique passionis. Ille
tentatur, et successor Joviniani audet loqui: Eos qui plena fide baptisma
consecuti sunt, non posse tentari; immo aliis verbis: Posse hominem baptizatum,
si noluerit, nequaquam ultra peccare. Zacharias justus audit ab Angelo: <i>Quia
non credidisti verbis meis, eris tacens, et non poteris loqui, usque in diem
nativitatis ejus</i> <i>(Luc.&nbsp;I,&nbsp;20)</i>. Pater lunatici de Apostolis
loquitur: <i>Rogavi discipulos tuos, ut ejicerent eum,</i> id est daemonem, <i>et
non potuerunt</i> <i>(Matth.&nbsp;XVII,&nbsp;15)</i>. Et ipsi discipuli
interrogant Salvatorem: <i>Quare non potuimus ejicere illum?</i> Et audiunt, <i>Propter
incredulitatem vestram.</i> Cur, quaeso? quia omnia posse, Domino servabatur.
Intravit cogitatio in Apostolos, quis eorum major esset, et emendantur [<i>Al.</i>
emendatur] doctrina Salvatoris, dum minimus major agnoscitur, et humilitas
sublimitate mutatur. Non recipitur ab urbe Samaritanorum, quia facies ejus erat
euntis Jerusalem. Jacobus et Joannes vere filii tonitrui, et zeli ardore
ferventes Phinees et Eliae ignem de coelo deducere cupiunt, et corripiuntur a
Domino: qui utique non corriperentur, si absque errore talia voluissent. Ibant
cum illo populi, hoc est, cum Domino, qui conversus dixit: <i>Si quis venit ad
me, et non odit patrem suum, et matrem suam, et uxorem, et filios, et fratres
et sorores, insuper et animam suam, non potest meus esse discipulus</i> <i>(Luc.&nbsp;XIV,&nbsp;26)</i>.
Et, <i>Qui non portat crucem suam, et sequitur me, non potest meus esse
discipulus</i> <i>(Ibid.,&nbsp;27)</i>. Et in hoc loco temerarius proclamabo: <i>Potest
homo, si velit, omnia peccata vitare; facilia enim sunt mandata ejus?</i> Qui
merentur audire a Domino Salvatore: <i>Vos estis qui justos vos esse dicitis
coram hominibus, Deus autem novit corda vestra, quia quod apud homines excelsum
est, abominabile est coram Deo</i> <i>(Luc.&nbsp;XVI,&nbsp;15)</i>. <i>Impossibile
est,</i> inquit, <i>ut scandala non veniant</i> <i>(Luc.&nbsp;XVII,&nbsp;1)</i>.
Puto quod peccatum scandalum sit, quod per scandalum venit. Nisi fallor enim,
<span class=g>&#963;&#954;&#8182;&#955;&#959;&#957;</span> et <span
class=g>&#963;&#954;&#940;&#957;&#948;&#945;&#955;&#959;&#957;</span> apud
Graecos ex <i>offensione</i> et <i>ruina</i> nomen accepit. Propterea <i>in
multis offendimus omnes</i> <i>(Jacob.&nbsp;III,&nbsp;2)</i>. Fac ut non
corruerim, certe offendi, et non in uno, sed in pluribus. Arbitror quod in
aliquo offendisse peccatum sit. <i>Dixerunt Domino Apostoli: Auge nobis fidem.
Qui respondit eis: Si habueritis fidem, quasi granum sinapis</i> <i>(Matth.&nbsp;XVII,&nbsp;19)</i>,
quod utique minimum est omnium seminum; et Critobulus meus fidei nobis montibus
intumescit.</p>

<p><b>16</b>.&nbsp;<i>Impeccantiam a Deo tribui posse</i>. — <i>Dicebat autem,</i>
inquit, <i>et parabolam illis, quod semper oportet orare et numquam deficere</i>
<i>(Luc.&nbsp;XVIII,&nbsp;1)</i>. Frustra semper oramus, si in nostro arbitrio
est facere quod volumus. Dixerunt Apostoli: <i>Et quis potest salvus esse?</i>
Audiunt a Domino: <i>Quae impossibilia sunt apud homines, possibilia apud Deum
sunt</i> <i>(Marc.&nbsp;X,&nbsp;26,&nbsp;27)</i>. Ergo aliqua, quae apud
homines impossibilia sunt, certe ea esse possibilia ex eo ostenditur, quod apud
Deum possibilia sunt. Sit ergo et apud Deum possibile, homini, si velit, donare
impeccantiam, non ipsius merito, sed sua clementia, et apud homines nequaquam
possibile liberi arbitrii potestate, quod nutu donantis accipitur. Non
suffecerat Apostolis dudum super dignitate quaesisse, quis eorum major esset,
sed in ipso necessitatis et passionis articulo scribitur de eis: <i>Facta est
contentio inter illos, quis illorum major esset</i> <i>(Luc.&nbsp;XXII,&nbsp;24)</i>.
Optimum revera tempus instante cruce de dignitate contendere. <i>Simon,</i>
inquit, <i>Simon, ecce Satanas expetivit vos, ut cribraret sicut triticum. Ego
autem rogavi pro te, ut non deficiat fides tua</i> <i>(Ibid.,&nbsp;31)</i>. Et
certe juxta vos in Apostoli erat positum potestate, si voluisset, ut non
deficeret fides ejus, qua utique deficiente, peccatum subingreditur. In
quibusdam exemplaribus tam Graecis quam Latinis invenitur, scribente Luca: <i>Apparuit
illi Angelus de coelo confortans eum</i> <i>(Luc.&nbsp;XXII,&nbsp;23)</i>, haud
dubium quin Dominum Salvatorem. <i>Et factus in agonia prolixius orabat,
factusque est sudor ejus sicut guttae sanguinis decurrentis in terram</i> <i>(Ibid.,&nbsp;44)</i>.
Salvator in passione ab Angelo confortatur; et Critobulus meus non indiget
auxilio Dei, habens liberi arbitrii potestatem: et tam vehementer orabat, ut
guttae sanguinis prorumperent ex parte, quem totum erat in passione fusurus. <i>Quid,</i>
inquit, <i>dormitis? surgite et orate, ne intretis in tentationem</i> <i>(Matth.&nbsp;XVI,&nbsp;21)</i>.
Debuit juxta vos dicere: Quid dormitis? surgite et resistite, liberum enim
habetis arbitrium, et semel vobis concessa a Domino potestate, nullius alterius
indigetis auxilio. Si enim hoc feceritis, non intrabitis in tentationem.</p>

<p><b>17</b>.&nbsp;<i>Item ex Evangelica historia</i>. — <i>Non possum,</i>
ait, <i>ego facere a memetipso aliquid, sed</i> [Al. <i>et</i>] <i>sicut audio,
ita judico</i> <i>(Joan.&nbsp;V,&nbsp;30)</i>. Ariani objiciunt calumniam, sed
respondet Ecclesia, ex persona hominis haec dici qui assumptus est. Tu e
contrario loqueris; <i>Possum sine peccato esse, si voluero.</i> Ille nihil
potest ex se facere, ut hominis indicet veritatem. Tu potes omnia peccata
vitare, ut adhuc in corpore constitutus <span
class=g>&#7936;&#957;&#964;&#943;&#952;&#949;&#959;&#957;</span> esse te
doceas. Negat fratribus et propinquis ire se ad scenopegiam; et postea scriptum
est: <i>Ut autem ascenderunt fratres ejus, tunc et ipse ascendit ad
solemnitatem, non manifeste, sed quasi in abscondito</i> <i>(Joan.&nbsp;VII,&nbsp;10)</i>.
Iturum se negavit, et fecit quod prius negaverat. Latrat Porphyrius,
inconstantiae ac mutationis accusat, nesciens omnia scandala ad carnem esse
referenda. <i>Moyses,</i> inquit, <i>dedit vobis legem, et nemo ex vobis facit
legem,</i> utique possibilem, et tamen quod erat possibile, nemo impleverat,
neque enim culpa imperantis est, sed fragilitas audientis, ut omnis mundus subditus
fiat Deo. In Evangelio secundum Joannem in multis et Graecis et Latinis
codicibus invenitur de adultera muliere, quae accusata est apud Dominum.
Accusabant autem et vehementer urgebant Scribae et Pharisaei, juxta legem eam
lapidare cupientes. <i>At Jesus inclinans, digito scribebat in terra</i> <i>(Joan.&nbsp;VIII,&nbsp;6)</i>:
eorum videlicet qui accusabant, et omnium peccata mortalium, secundum quod
scriptum est in Propheta: <i>Relinquentes autem te, in terra scribentur</i> <i>(Jerem.&nbsp;XVII,&nbsp;13)</i>.
Tandem caput elevans dixit eis: <i>Qui sine peccato est vestrum, primus mittat
super eam lapidem</i> <i>(Joan.&nbsp;VIII,&nbsp;10)</i>. Hoc quod dicitur <i>sine
peccato,</i> Graece scriptum est <span
class=g>&#7936;&#957;&#945;&#956;&#940;&#961;&#964;&#951;&#964;&#959;&#962;</span>.
Qui ergo dicit, aliud esse sine peccato, et aliud <span
class=g>&#7936;&#957;&#945;&#956;&#940;&#961;&#964;&#951;&#964;&#959;&#957;</span>,
aut Graecum sermonem novo verbo exprimat, aut si expressum est a Latinis, ut
interpretationis veritas habet, perspicuum est <span
class=g>&#7936;&#957;&#945;&#956;&#940;&#961;&#964;&#951;&#964;&#959;&#957;</span>
nihil aliud esse, nisi <i>sine peccato.</i> Et quia accusatores omnes fugerunt
[<i>Al.</i> fugiunt] (dederat enim verecundiae eorum clementissimus judex
spatium recedendi) rursumque in terra scribens, terramque despiciens: paulatim
discedere, et oculos illius declinare coeperunt: solusque remansit cum muliere,
cui locutus est Jesus: <i>Ubi sunt qui te accusabant? Nemo te condemnavit? Quae
ait: Nullus, Domine. Respondit ei Jesus, nec ego te condemnabo. Vade, et amodo
noli peccare</i> <i>(Joan.&nbsp;VIII,&nbsp;10,&nbsp;11)</i>. Praecepit Dominus,
ne ulterius peccaret, sicuti et alia similiter in Lege mandavit. Sed utrum ea
fecerit, necne, Scriptura non dicit. <i>Omnes,</i> inquit, <i>qui venerunt ante
me, fures fuerunt et latrones</i> <i>(Joan.&nbsp;X,&nbsp;8)</i>. Si omnes,
nullus excipitur. <i>Qui venerunt,</i> inquit, non, qui missi sunt, de quibus
Propheta ait: <i>Ipsi veniebant a se, et ego non mittebam eos</i> <i>(Jerem.&nbsp;XVII,&nbsp;12)</i>.
Quo verbo solius Christi potentia reservatur, qui ad sua venerat, et sui eum
non receperunt. <i>Dum essem,</i> inquit, <i>in mundo cum eis, ego servabam eos
in nomine tuo, quos dedisti mihi, custodivi, et nullus ex eis periit, nisi unus
filius perditionis</i> <i>(Joan.&nbsp;XVII,&nbsp;12)</i>. Non dixit, dedi eis
liberi arbitrii potestatem, ut ipsi se suo labore salvarent, sed, ego custodivi
eos, ego servavi. Denique infert, <i>Non peto, ut eos auferas de mundo, sed ut
custodias illos a malo.</i> In Actibus Apostolorum scriptum est <i>(Act.&nbsp;XV)</i>,
inter Paulum et Barnabam propter Joannem, qui cognominatus est Marcus, ortam
dissensionem, ita ut separarentur; et Barnabas Marcum, et Paulus Sylam
assumeret in Evangelii ministerium. Paulus severior, ille clementior, uterque
in suo sensu abundat [<i>Al.</i> abundabat]. Et tamen dissensio habet aliquid
humanae fragilitatis. In eodem volumine legitur: <i>Transierunt Phrygiam et
Galaticam</i> [Al. <i>Galatiam</i>] <i>regionem, prohibiti a Spiritu sancto
loqui verbum in Asia</i> <i>(Act.&nbsp;XVI,&nbsp;6)</i>: quo maledicto in ipsa
provincia puto usque hodie haereticos, qui contra Spiritum sanctum faciunt,
plurimos reperiri. <i>Cumque venissent,</i> ait, <i>in Mysiam, tentabant ire in
Bithyniam, sed non dimisit eos Spiritus Jesu</i> <i>(Act.&nbsp;XVI,&nbsp;7)</i>.
Nota quod Spiritus Jesu, Spiritus sanctus sit, qui in alio loco propter
unitatem substantiae, Patris Spiritus appellatur. Volunt [<i>Al.</i> voluerunt]
loqui in Asia, et prohibentur a Spiritu sancto. Tentant ire in Bithyniam, et
non eos permittit Spiritus Jesu. Satis importune, si eis faciendi, vel non
faciendi semel dederat liberi arbitrii potestatem.</p>

<p><b>18</b>.&nbsp;Sequitur: <i>Tempora,</i> inquit, <i>ignorantiae respiciens
Deus, nunc praecepit hominibus ubique poenitentiam agere</i> <i>(Act.&nbsp;XVII,&nbsp;30)</i>.
Significanter praeterita in Lege tempora, tempora ignorantiae demonstravit.
Rursum ait: <i>Veniam ad vos, Deo volente.</i> Cur interposuit voluntatem Dei,
si habebat sui arbitrii potestatem? Jacobus Apostolus: <i>Si quis,</i> ait, <i>servaverit
totam legem, offenderit autem in uno, reus est omnium factus</i> <i>(Jacob.&nbsp;II,&nbsp;10)</i>.
Quis nostrum in nullo aliquando peccavit? Si autem peccavit (quod negari non
potest) et per unum peccatum, omnium est reus peccatorum, non suis viribus, sed
Dei misericordia salvatur. <i>Si quis in verbo non peccavit, hic perfectus est
vir</i> <i>(Jacob.&nbsp;III,&nbsp;2)</i>. Si aliquando in sermone peccasti, ubi
est apud te praesumpta perfectio, maxime cum sequatur: <i>Linguam autem hominum
nullus potest domare, incontinens malum, plena veneni mortiferi</i> <i>(Ibid.,&nbsp;8)</i>.
Rogo te ut mihi respondeas, si lingua incontinens est malum, et plena veneni
mortiferi, et nullus potest domare linguam mortalium, et tanti criminis reus
es, ubi in perpetuum peccatorum fuga?</p>

<p><b>19</b>.&nbsp;<i>Idem persequitur — Unde bella, et unde rixae inter vos?
Nonne ex voluptatibus, quae militant in membris vestris?</i> Aut membra non
habetis humana, aut si homo non potest esse sine membris, confitemini
voluptatem atque luxuriam in vestris artubus militare. David qui dixerat
confidenter: <i>Proba me, Domine, et tenta me, ure renes meos, et cor meum,
quia ante oculos meos misericordia tua est, et complacui in veritate tua</i> <i>(Psal.&nbsp;XXV,&nbsp;2,&nbsp;3)</i>.
Et iterum: <i>Ego autem in innocentia mea ingressus sum;</i> et, <i>Pes meus
stetit in directo</i> <i>(Ibid.,&nbsp;11)</i>, quamquam judicii veritatem Dei
misericordia mitigaret, tamen quia hoc ausus est dicere, relinquitur parumper
fragilitati suae, et ut vos dicitis, arbitrii libertati, et per adulterium
lapsus in homicidium, postea loquitur: <i>Miserere mei, Deus, secundum magnam
misericordiam tuam. Et secundum multitudinem miserationum tuarum, dele
iniquitatem meam</i> <i>(Ps.&nbsp;L,&nbsp;1,&nbsp;2)</i>. Nec hoc dico, quod
virum sanctum accusem, de quo scriptum est, quod fecerit omnes voluntates Dei;
sed quod multis aliis bonis haec vitia compensarit, et salvatus sit
misericordia Dei, cujus judicium est in ponderibus, et ad quem Asaph loquitur: <i>Cibabis
nos pane lacrymarum, et potum dabis nobis in lacrymis in mensura</i> <i>(Psal.&nbsp;LXXIX,&nbsp;6)</i>.
Neque enim injustus est Dominus, ut tantum peccata condemnet, et bonorum operum
non meminerit. Unde et in alio loco idem David canit: <i>Ego dixi in abundantia
mea, non movebor in aeternum: Domine, in voluntate tua praestitisti decori meo
virtutem. Avertisti faciem tuam a me, et factus sum conturbatus</i> <i>(Ps.&nbsp;XXIX,&nbsp;7,&nbsp;8)</i>.
<i>Dixi enim pronuntiabo contra me injustitiam meam Domino, et tu remisisti
impietatem peccati mei</i> <i>(Ps.&nbsp;XXXI,&nbsp;5)</i>. Justoque
praecipitur: <i>Revela ad Dominum viam tuam, et spera in eum, et ipse faciet.
Et educet quasi lumen justitiam tuam, et judicium tuum tamquam meridiem</i> <i>(Ps.&nbsp;XXXVI,&nbsp;5,&nbsp;6)</i>.
<i>Salus enim justorum a Domino</i> <i>(Ibid.,&nbsp;39)</i>, quia non est
sanatio in carne eorum a facie irae ejus. Et quotidie juxta Apostolum qui
dixerat: <i>Non enim habitat in carne mea bonum</i> <i>(Rom.&nbsp;VII,&nbsp;18)</i>,
ingemiscunt dicentes, <i>Renes mei impleti sunt illusionibus, et non est
sanitas in carne mea</i> <i>(Psal.&nbsp;XXXVII,&nbsp;8)</i>. Breves enim posuit
dies nostros, et substantia nostra quasi nihilum in conspectu ejus. <i>Universa
vanitas omnis homo vivens</i> <i>(Psal.&nbsp;XXXVIII,&nbsp;6)</i>, vel vivens
in corpore, vel vivens in virtutibus, et tamen omnia vanitas. Incerto enim
statu fluctuat, et dum non timet, in sereno patitur tempestatem. Cum enim esset
in honore, non intellexit, comparatus est jumentis insipientibus, et similis
factus est illis. <i>Pro nihilo,</i> inquit, <i>salvos faciet eos</i> <i>(Ps.&nbsp;LV,&nbsp;8)</i>,
haud dubium quin justos, qui non proprio merito, sed Dei salvantur clementia. <i>Et
delicta mea a te non sunt abscondita</i> <i>(Ps.&nbsp;LXVIII,&nbsp;6)</i>. Hoc
ex persona Christi dicitur. Si ille qui peccatum non fecit, nec dolus inventus
est in ore ejus, pro nobis doluit, et peccata nostra portavit, quanto magis nos
debemus nostra vitia confiteri? <i>Renuit,</i> inquit, <i>consolari anima mea</i>
<i>(Ps.&nbsp;LXXVI,&nbsp;3)</i>, considerans delicta quae feceram. <i>Recordatus
sum Dei, et laetatus sum</i> <i>(Ibid.,&nbsp;4)</i>, cogitans me illius
clementia conservandum. <i>Nocte cum corde meo meditabar, et scopebam spiritum
meum. Et dixi nunc coepi, haec est mutatio dexterae excelsi</i> <i>(Ibid.,&nbsp;7)</i>.
Justi vox est, qui post meditationem somnii, et conscientiae cruces, ad
extremum ait: <i>Nunc coepi,</i> vel poenitentiam agere, vel scientiae limen
intrare, et haec ipsa de bonis ad meliora mutatio, non mearum virium, sed
dexterae et potentiae Dei est.</p>

<p><b>20</b>.&nbsp;<i>Potentia Dei praeditur</i>. — <i>In aeternum misericordia
aedificabitur</i> <i>(Ps.&nbsp;LXXXVIII,&nbsp;3)</i>. Nullum enim tempus est,
quo non aedificetur misericordia in singulis quibusque Sanctorum, et his qui de
peccatis transeunt ad virtutes. <i>A sagitta volante per diem, a negotio
perambulante in tenebris</i> <i>(Psal.&nbsp;XC,&nbsp;6)</i>, quis nostrum
poterit liberari? <i>Ecce enim peccatores intenderunt arcum, ut sagittent in
obscuro rectos corde</i> <i>(Ps.&nbsp;X,&nbsp;3)</i>. Nolunt pravos vulnerare,
sed rectos corde. Sagitta per diem volitat, per haereticos in sanctarum
intelligentia Scripturarum. Negotium in tenebris et nocte perambulat, per
philosophos, qui per obscuritatem sermonum involvere cupiunt veritatem. <i>Plantati
in domo Domini, in atriis Dei nostri florebunt</i> <i>(Ps.&nbsp;XCI,&nbsp;14)</i>.
Plantati in domo Domini, justi sunt, in Ecclesia confirmati. Sed hi non in
praesentiarum, sed in futuro in atriis Domini florebunt, ubi est certa et
secura possessio. <i>Misericors et miserator Dominus, longanimis et multae
miserationis</i> <i>(Ps.&nbsp;CII,&nbsp;8)</i>. <i>Suavis Dominus omnibus, et
misericordia ejus super omnia opera illius</i> <i>(Ps.&nbsp;CXLIV,&nbsp;9)</i>.
Tantas audis misericordias, et in tua audes virtute confidere? <i>Confiteantur
tibi, Domine, omnia opera tua</i> <i>(Ibid.,&nbsp;10)</i>. Si de cunctis
operibus Dei et homines sunt, ergo omnes homines sua peccata confiteantur.
Legimus in Samuele dictum de Salomone: <i>Ipse aedificabit domum nomini meo, et
firmabo regnum ejus usque in sempiternum. Ego ero ei in patrem, et ipse erit
mihi in filium</i> <i>(II&nbsp;Reg.&nbsp;VII,&nbsp;14)</i>. Et iterum: <i>Si
inique egerit, corripiam eum in virga hominum, misericordiam autem meam non
auferam ab eo</i> <i>(Ibid.,&nbsp;19)</i>. Cum egisset David gratias Deo, ad
extremum intulit: <i>Et haec est lex hominis</i>: Domine Deus, semper respice
ad clementiam tuam, et infirmitatem carnis, divino auxilio sustenta. <i>Quid
mihi,</i> inquit, <i>et vobis filii Sarviae? Maledicat Semei. Dominus praecepit
ei ut maledicat David. Et quis respondebit ei, quare hoc fecisti</i> <i>(II&nbsp;Reg.&nbsp;XVI,&nbsp;10)</i>?
Voluntas enim Dei non discutienda, sed cum gratiarum actione patienda est. Et
in alio loco: <i>Dominus mandavit, ut dissiparet consilium Achitophel bonum, ut
adduceret super Absalon malum</i> <i>(III&nbsp;Reg.&nbsp;XVII,&nbsp;14)</i>,
cujus certe consilium erat, quasi consilium Dei. Et qua ratione potestas liberi
arbitrii, majore potestate subversa est? Jeroboam, qui peccare fecit Israel,
arguitur quare reliquerit praeceptum Domini, diciturque ad eum: <i>Dedi tibi
regnum domus David et non fuisti sicut servus meus David, qui custodivit mandata
mea, et ambulavit post me in toto corde suo, et fecit placitum in conspectu meo</i>
<i>(III&nbsp;Reg.&nbsp;XIV,&nbsp;8)</i>. Ergo et possibilia sunt Dei mandata,
quae David fecisse cognoscimus, et tamen lassescere Sanctos ad perpetuitatem
justitiae.</p>

<p><b>21</b>.&nbsp;<i>Multi Patrum merito conservati</i>. — In multis regibus
legimus de stirpe David, quod non suo merito, sed David patris virtutibus
conservati sint, qui fecerit placitum in conspectu Dei. Et venitur ad Asa regem
Juda, de quo scriptum est: <i>Fecit Asa rectum in conspectu Domini, sicut David
pater ejus</i> <i>(III&nbsp;Reg.&nbsp;XIII,&nbsp;21)</i>. Cumque in multis
laudibus ejus immorata esset historia, ad extremum intulit, <i>Sed excelsa non
abstulit. Attamen cor ejus perfectum erat cum Deo, omnibus diebus vitae suae</i>
<i>(Ibid.,&nbsp;14)</i>. Ecce et justus dicitur, quippe cujus cor perfectum
erat cum Deo, et tamen in hoc erravit, quod excelsa non abstulit, quae Ezechiam
et Josiam legimus abstulisse. Elias in cujus spiritu et virtute venit Joannes
Baptista, ad cujus imprecationem venit ignis de coelo, et Jordanis fluenta
divisa sunt, timuit Jezabel, et fugit, lassusque in solitudine sedit sub
arbore, et gressus angustia, mortem rogavit, dicens: <i>Sufficit mihi, Domine,
tolle animam meam, neque enim melior sum patribus meis</i> <i>(III&nbsp;Reg.&nbsp;XIX,&nbsp;4)</i>.
Hunc justum negare quis potest? Et tamen, non dicam mulierem, sed hominem
formidare, de animi perturbatione descendit, quae vitio carere non potest,
dicente David: <i>Dominus auxiliator meus, non timebo quid faciat mihi homo</i>
<i>(Ps.&nbsp;LV,&nbsp;11, et CXVII,&nbsp;6)</i>. De Josaphat rege Juda scriptum
est: <i>Et fuit Dominus cum Josaphat, qui ambulavit in viis David patris sui
prioribus</i> <i>(II&nbsp;Paral.&nbsp;XVII,&nbsp;3)</i>. Ex quo intelligitur
primas eum David habuisse justitias, et novissima non habuisse peccata. <i>Non
speravit,</i> ait, <i>in Baalim, sed in Deo patris sui, et ambulavit in
praeceptis illius, et non juxta peccata Israel. Confirmavitque Dominus regnum
in manu ejus et dedit omnis Juda munera Josaphat, factaeque sunt ei infinitae
pecuniae atque divitiae, et multa gloria</i> <i>(Ibid.,&nbsp;3&nbsp;seqq.)</i>.
Cumque sumpsisset cor ejus audaciam propter vias Domini, etiam excelsa et lucos
de Juda abstulit. Hic Achab regi impiissimo affinitate conjunctus est. Cumque
post praelium reverteretur Jerusalem, <i>occurrit ei Jeu filius Anani videns,
et ait ad eum: Impio praebes auxilium, et his qui oderunt Dominum amicitia
jungeris. Et idcirco iram Domini quidem merebaris, sed bona opera inventa sunt
in te, eo quod abstuleris lucos de terra Juda, et praeparaveris cor tuum, ut
requireres Dominum</i> <i>(II&nbsp;Paral.&nbsp;XIX,&nbsp;2,&nbsp;3)</i>. Ac ne
putemus praeteritas justitias hoc peccato et increpatione prophetica fuisse
deletas, postea de Ochozia stirpis [<i>Al.</i> stirpe] ejus scriptum est, quod
invenerit eum Jeu latentem in Samaria, adductumque occiderit: <i>Et
sepelierunt,</i> inquit, <i>eum, eo quod esset filius Josaphat, qui quaesierat
Dominum in toto corde suo</i> <i>(IV&nbsp;Reg.&nbsp;IX,&nbsp;28)</i>. De
Ezechia scriptum est: <i>Fecit rectum in oculis Domini juxta omnia quae fecerat
David pater ejus. Iste abstulit excelsa, et contrivit statuas, et incendit
lucum, contrivitque serpentem aeneum, quem fecerat Moyses</i> <i>(IV&nbsp;Reg.&nbsp;XVIII,&nbsp;3,&nbsp;4)</i>.
Et iterum, <i>In Domino Deo Israel confisus est, et post ipsum non fuit similis
ei in cunctis regibus Juda, qui fuerunt ante eum. Adhaesit Domino, et non
recessit ab eo, et custodivit mandata ejus, quae praecepit Dominus Moysi, et
erat Dominus cum eo, et in omnibus, in quibus incedebat, sapienter agebat</i> <i>(Ibid.,&nbsp;5,&nbsp;6)</i>.
Cumque rex Assyriorum Sennacherib cepisset universas urbes Judae, misit ad eum
Ezechias in Lachis dicens: <i>Peccavi, recede a me, quodcumque jusseris, dabo.
Imposuitque rex Assyriorum Ezechiae trecenta argenti, et triginta talenta auri:
et dedit Ezechias omnem pecuniam, quae inventa est in domo Domini: et in
thesauris domus regis. In tempore illo concidit valvas templi Domini, et
clypeos quos deauraverat, et omnia dedit regi Assyriorum</i> <i>(Ibid.,&nbsp;14)</i>.
Cumque de eo tanta dicantur, non timuit necessitate cogente, quae Domino
consecrarat, regi offerre Assyrio, diciturque ad eum: <i>Ego custodiam
civitatem hanc propter me, et propter David servum meum</i> <i>(IV&nbsp;Reg.&nbsp;XX,&nbsp;6)</i>;
non propter te, quia superiora fecisti, quando centum octoginta quinque millia
exercitus Assyriorum, Angelo caedente, prostrata sunt.</p>

<p><b>22</b>.&nbsp;<i>Ezechiae et Josiae Regum exempla. </i>— Illud quoque
diligentius attendendum, quod Scriptura commemorat: <i>Aegrotavit Ezechias
usque ad mortem, venitque ad eum Isaias filius Amos, dicens: Praecipe domui
tuae, quia morieris tu. Qui convertit faciem suam ad parietem, et oravit ad
Dominum dicens: Obsecro, Domine, memento quomodo ambulaverim in conspectu tuo,
in veritate et corde perfecto, et bonum in oculis tuis fecerim. Flevitque
Ezechias fletu magno</i> <i>(IV&nbsp;Reg.&nbsp;XX,&nbsp;1&nbsp;seqq)</i>. Certe
justus erat Ezechias et corde perfecto. Iturus erat ad Dominum, plorare non
debuit. Quaeris rationem fletuum? Si cogitaveris hominem, non miraberis causas
doloris. Nullus enim intrepidus vadit ad judicium Domini, habens conscientiam
peccatorum. Cumque flevisset, factus est sermo Domini ad Isaiam prophetam,
dicens: <i>Revertere, et dic Ezechiae duci meo</i> <i>(Ibid.,&nbsp;5)</i>. Dux
Dei appellatur, cui mors fuerat nuntiata, quia humilitate prostratus est: <i>Haec,</i>
inquit, <i>dicit Dominus Deus David patris tui: Audivi orationem tuam, et vidi
lacrymas tuas.</i> Additur ei tempus vitae, et de Assyriorum manibus liberatur;
et tamen signum postulat, ut credat verum esse, quod Deus repromiserit, quod
saltem parvae fidelitatis indicium est. Misit quoque rex Babylonis nuntios et
legatos, qui ei congratularentur ob restitutam corporis sanitatem: qui ostendit
eis omnes thesauros aromatum, auri quoque et argenti, et vasorum supellectilem.
<i>Non fuit,</i> inquit, <i>res, quam non ostenderet eis Ezechias in domo
Domini, et in omni potestate sua</i> <i>(Isai.&nbsp;XXXIX,&nbsp;2)</i>. Ex quo
intelligimus etiam vasa templi Babylonis monstrata legatis. Unde et ira Domini
concitatur, et postea Isaiae vaticinatione cognoscit: <i>De filiis tuis eunuchi
erunt, et omnia vasa templi transferentur Babylonem.</i> Ob quam causam etiam
in libro Dierum scriptum est: <i>Cecidit Ezechias elatione cordis sui</i> <i>(II&nbsp;Paral.&nbsp;XXXII,&nbsp;25)</i>.
Certe Ezechiam justum nemo, nisi impius, denegabit. Dicas, peccavit in
quibusdam, et idcirco justus esse desiit: sed hoc Scriptura non loquitur. Non
enim ex eo quod parva peccavit justitiae nomen amisit, sed ex eo quod multa
bona fecit, justi vocabulum possidet. Hoc totum dico, ut Scripturarum sanctarum
testimoniis comprobetur, non ex eo peccatores esse justos; quod aliquando
peccaverunt; sed ex eo justos permanere, quod multis virtutibus floreant. De
Josia scriptum est: <i>Fecit rectum in conspectu Domini, et ambulavit in via
David patris sui. Non recessit neque ad dextram, neque ad sinistram</i> <i>(II&nbsp;Par.&nbsp;XXXIV,&nbsp;2)</i>;
et tamen cum esset justus, tempore necessitatis et angustiae, mittit ad Oldam
prophetissam uxorem Sellum, filii Tecuae; filii Aaras custodis vestium. <i>Et
haec,</i> inquit, <i>habitabat Jerusalem in secunda:</i> haud dubium quin urbis
partem significet, quae interiori muro vallabatur. <i>Et illa respondit: haec
dicit Dominus Deus Israel, ite et dicite viro qui misit vos ad me.</i> In quo
occulta et regis et sacerdotum et omnium virorum reprehensio est, quod nullus
virorum sanctus potuerit reperiri, qui posset futura praedicere. Denique interficitur
Josias a Pharaone rege Aegypti, eo quod noluerit audire verba Domini, ex ore
Jeremiae prophetae, sive ut in Paralipomenis [<i>Al.</i> Paralipomenon libro]
scriptum est: <i>Noluit Josias reverti, sed paravit contra eum bellum, nec
acquievit sermonibus Nechao ex ore Dei</i> <i>(II&nbsp;Paral.&nbsp;XXXV,&nbsp;22)</i>.
Et infertur: <i>Mortuusque est et sepultus in mausoleo patrum suorum, et
universus Juda et Jerusalem luxerunt eum, praecipueque Jeremias, cujus omnes
cantatores atque cantatrices usque in praesentem diem, lamentationes super
Josiam replicant, et quasi lex obtinuit in Israel: Ecce scriptum fertur in
lamentationibus</i> <i>(Ibid.,&nbsp;24,&nbsp;25)</i>.</p>

<p><b>23</b>.&nbsp;<i>Exempla alia Sanctorum in Scripturis</i>. — Puto quod
sermonibus Dei per quemlibet non acquievisse peccatum sit. De ipso Jeremias
loquitur, quamquam hoc plerique secundum anagogen intelligant de Domino
Salvatore: <i>Spiritus faciei nostrae Christus Dominus captus est pro peccatis
nostris. Cui diximus, sub umbra tua vivemus in gentibus</i> <i>(Thren.&nbsp;IV,&nbsp;20)</i>.
Moyses cui locutus est Dominus facie ad faciem <i>(Exod.&nbsp;XXXIII)</i>, et
salva facta est anima ejus, ad aquas contradictionis offendit, nec meruit cum
fratre Aaron terram repromissionis intrare. De quibus et Psalmista canit: <i>Absorpti
sunt juncti petrae judices eorum: audient verba mea,</i> <i>quoniam placuerunt</i>
<i>(Psal.&nbsp;CXL,&nbsp;6)</i>. Et est sensus: Judices populi Judaeorum;
Moyses et Aaron, devorati sunt a peccato populi juxta petram, de qua aquarum
fluenta manarunt, et certe ipsi justi fuerunt, et obedierunt sermonibus Dei,
qui per se suavissimi sunt. Denique sequitur de cadaveribus in solitudine
mortuorum: <i>Quasi crassitudo terrae dirupti sunt super terram. Dispersa sunt
ossa nostra secus infernum</i> <i>(Ps.&nbsp;CXL,&nbsp;7,&nbsp;8)</i>. In Osee
loquitur Deus: <i>Desponsabo te mihi in justitia et judicio</i> <i>(Ose.&nbsp;II,&nbsp;19)</i>.
Statimque subjungit: <i>Et misericordia et miserationibus, et in fide,</i> ut
largitoris praemio recognoscat, quod ipse sit Dominus. In eodem scriptum est
libro: <i>Deus ego sum et non homo, in medio tui sanctus, et non ingrediar
civitatem</i> <i>(Ose.&nbsp;XI,&nbsp;9)</i>, vitiorum scilicet conciliabulum.
Ipse solus hanc non ingreditur civitatem, quam aedificavit Cain in nomine filii
sui Enoch, quae omnia sacerdotum quotidie ora concelebrant, <span
class=g>&#8001; &#956;&#972;&#957;&#959;&#962;
&#7936;&#957;&#945;&#956;&#940;&#961;&#964;&#951;&#964;&#959;&#962;</span>,
quod in lingua nostra dicitur, <i>qui solus est sine peccato.</i> Quae laus
juxta sententiam tuam frustra Deo reputatur [<i>Al.</i> deputatur], si est
communis cum caeteris. Nos enim juxta Amos convertimus justitiam in absinthium,
et fructus judicii in amaritudinem <i>(Amos. VI)</i>. Loquuntur nautae atque
vectores, in libro Jonae: <i>Rogamus, Domine, ne perdas nos propter hominem
istum, neque inducas super nos sanguinem innocentem. Sicut enim placuit tibi,
sic factum est, Domine</i> <i>(Jon.&nbsp;I,&nbsp;14)</i>. Nesciunt causas, quid
mereatur Propheta, servus fugitivus, et tamen justificant Deum, et sanguinem
innocentem fatentur, cujus opera non norunt. Et ad extremum, <i>Sicut placuit
tibi, Domine, sic factum est.</i> Non quaerunt justitiam sententiae Dei: sed
veritatem justi judicis confitentur. Micheas lacrymabili voce testatur: <i>Periit
sanctus</i> [Al. <i>semen</i>] <i>de terra, et rectus in hominibus non est,
omnes in sanguine insidiantur, unusquisque fratrem suum venatur ad mortem.
Malum manuum suarum dicunt bonum</i> <i>(Mich.&nbsp;VII,&nbsp;2,&nbsp;3)</i>.
Et iterum: <i>Qui optimus inter eos est, quasi paliurus est, et qui rectus,
quasi spina de sepe</i> <i>(Ibid.,&nbsp;4)</i>. Haec hominum justitia est, ut
juxta verba ejusdem prophetae, nec amico, nec conjugi, nec filiis sit
credendum, quia <i>inimici hominis domestici ejus</i> <i>(Psal.&nbsp;XXX)</i>.
Quam sententiam etiam sermo Dominicus comprobavit <i>(Matth.&nbsp;X)</i>. Unde
datur consilium per eumdem prophetam: <i>Indicabo tibi, o homo, quid sit bonum,
et quid Dominus quaerat a te: utique facere judicium, et diligere
misericordiam, et sollicitum ambulare cum Deo tuo</i> <i>(Mich.&nbsp;VI,&nbsp;8)</i>.
Numquid dixit, habeto aequalitatem Dei, et non hoc, quod maximum est, <i>sollicitum
ambulare</i> [Al. <i>ambula</i>] <i>cum Deo tuo.</i> Ut numquam securus sis, ut
omni observantia custodias cor tuum, ut consideres, quoniam in medio laqueorum
ambules, et sub murorum pinnis ingrediaris, ut illud quotidie mediteris: <i>Juxta
semitam scandalum posuerunt mihi</i> <i>(Ps.&nbsp;CXXXIX,&nbsp;6)</i>. <i>Superbis
enim resistit Deus, humilibus autem dat gratiam</i> <i>(Jacob.&nbsp;IV,&nbsp;6)</i>.</p>

<p><b>24</b>.&nbsp;<i>Timidus vitare potest ad tempus peccata</i>. — Qui cautus
et timidus est, potest ad tempus vitare peccata, qui securus est de justitia
sua, repugnat Deo, illiusque auxilio destitutus, insidiis hostium patet. <i>Computrescant,</i>
dicit Abacuc, <i>ossa mea, et subter me vermes scateant, tantum ut requiescam
in die angustiae, ut ascendam ad populum fortem meum</i> <i>(Abac.&nbsp;III,&nbsp;16)</i>.
Hic tribulationes et angustias afflictionemque animi deprecatur, ut in futuro,
virorum jam cum Christo regnantium numero societur. Ex quo perspicuum est, his
pugnam atque certamen, et in futuro esse victoriam. Jesus filius <i>Josedec,</i>
quod interpretatur <i>justus Domini</i> <i>(Zach.&nbsp;III)</i>, sacerdos
magnus, indutus describitur vestibus sordidis, qui peccatum non fecit, et tamen
nostra peccata portavit, ad cujus dextram stabat Satanas, ut adversaretur ei.
Diciturque ad eum post pugnam atque victoriam: <i>Auferte vestem sordidam ab
eo:</i> Et, <i>Ecce abstuli a te iniquitatem tuam,</i> et haeres Joviniani
loquitur: &quot;Sine omni omnino peccato sum, sordida vestimenta non habeo,
proprio regor arbitrio, major Apostolo sum. Ille facit quod non vult, et quod
vult non facit, ego facio quod volo, et quod nolo non facio, praeparata sunt
mihi regna coelorum, immo ipse ea mihi meis virtutibus praeparavi.&quot; In quo
Adam tenetur obnoxius, et alii qui reos se putant in similitudinem
praevaricationis Adae, ego solus cum mea caterva non teneor. Alii clausi
cellulis, et feminas non videntes, quia miseri sunt, et verba mea non audiunt,
torquentur desideriis: ego etiam si mulierum vallor agminibus, nullam habeo
concupiscentiam. De me enim dictum est: <i>Lapides sancti volvuntur super
terram</i> <i>(Zach.&nbsp;IX,&nbsp;16, sec.&nbsp;LXX)</i>; et ideo non sentio,
quia liberi arbitrii potestate Christi tropaeum circumfero. Audiamus per Isaiam
clamantem Deum: <i>Populus meus, qui beatos vos dicunt, seducunt vos, et
semitam pedum vestrorum supplantant</i> <i>(Isai.&nbsp;III,&nbsp;5)</i>. Quis
magis supplantat populum Dei: qui liberi arbitrii potestate subnixus despicit
auxilium Conditoris, et in sua voluntate securus est, an qui ad singulas
sententias praeceptorum Domini judicium pertimescit? Ad hujuscemodi homines
loquitur Deus: <i>Vae vobis, qui sapientes estis apud vos, et intelligentes
vestro judicio</i> <i>(Isai.&nbsp;V,&nbsp;21)</i>. Isaias juxta Hebraicum
plorat, et dicit: <i>Vae mihi, quia tacui, quia immunda habens labia, et in
medio populi immunda habentis labia habitans, vidi Dominum sabaoth oculis meis</i>
<i>(Isai.&nbsp;LXVI,&nbsp;5)</i>. Ille virtutum merito, Dei fruebatur aspectu,
et conscientia peccatorum, labia sua fatebatur immunda. Non quod locutus esset
aliquid, quod voluntati Domini repugnaret, sed quod siluisset, vel timore, vel
pudore perterritus, nec arguisset libertate prophetica populum delinquentem.
Nos peccantes quando corripimus, qui adulamur divitibus, et personas accipimus
peccatorum, turpis lucri gratia? nisi forte tota eis loquimur [<i>Al.</i>
loquamur] confidentia, quorum opibus indigemus? Ut talia non agamus, ut
abstineamus nos ab omni specie peccatorum, certe verum tacuisse, peccatum est.
Quamquam apud Septuaginta non sit scriptum, <i>Quia tacui,</i> sed, <i>quia
compunctus sum,</i> conscientia scilicet peccatorum, ut illud compleatur
Propheticum: <i>Versatus sum in miseria, dum infigitur mihi spina</i> <i>(Psal.&nbsp;XXXI,&nbsp;4)</i>.
Ille peccati spina compungitur: tu virtutum floribus vernas: <i>Erubescet,</i>
inquit, <i>luna, et confundetur sol, quando visitaverit Dominus super militiam
coeli in excelsis</i> <i>(Isai.&nbsp;XXIV,&nbsp;27)</i>, hoc est quod in alio
loco scriptum est: <i>Astra quoque non sunt munda in conspectu ejus:</i> et, <i>Adversum
Angelos suos, perversum quid reperit</i> <i>(Job.&nbsp;XXV,&nbsp;5, et
IV,&nbsp;18)</i>. Luna erubescit, sol confunditur, et coelum operitur cilicio,
et nos intrepidi atque laetantes, quasi omni careamus vitio, occurremus judicis
majestati, quando tabescent montes, erecti videlicet in superbiam, et omnis
militia coelorum, vel astra, vel Angelicae dignitates: et complicabuntur sicut
libri coeli, et omnis exercitus eorum instar foliorum defluet.</p>

<p><b>25</b>.&nbsp;<i>Dei justitia</i>. — <i>Quomodo</i> [Al. <i>Quoniam</i>] <i>inebriatus
est,</i> inquit, <i>in coelo gladius meus, et nunc super Idumaeam descendet</i>
<i>(Isai.&nbsp;XXXIV,&nbsp;5)</i>. Gladius Dei inebriatur in coelis, et tuum
solium erit in sanctitate securum? In Idumaeam descendet, quae interpretatur,
vel <i>sanguinaria</i> vel <i>terrena:</i> ut prophetica auctoritate discamus,
omnem terram indigere judicio. Unde sequitur: <i>Victima Domini in Bosra,</i>
quae interpretatur, <i>caro: et interfectio ejus multa in terra Edom,</i> id
est, <i>in sanguine</i> <i>(Isai.&nbsp;XXXIV,&nbsp;6)</i>, juxta quod ponit
Apostolus: <i>Caro et sanguis regnum Dei non possidebunt</i> <i>(I&nbsp;Cor.&nbsp;XV,&nbsp;50)</i>.
<i>Vae qui contradicit fictori suo, vae qui dicit patri, ut quid me generasti?
et matri, quare me peperisti</i> <i>(Isai.&nbsp;XLV,&nbsp;9,&nbsp;10)</i>? Hoc
ad eos pertinet, qui dicunt, quare talis conditus sum, qui non possum in
perpetuum carere peccato. Quare tale vas fictum, ut non adamantinum permanerem,
sed ad omnem tactum fictile atque fragile. <i>Omnes sicut oves erravimus, et
omnium nostrum Dominus peccata portavit</i> <i>(Isai.&nbsp;LIII,&nbsp;6)</i>.
Intuitus est enim, et diligenter inspexit, nullumque reperit, qui judicaret
juste, qui suam in omnibus faceret voluntatem. Et idcirco brachium ejus salutem
praebuit, et justitia sua salvavit omnia, ut omnis mundus subjiciatur Deo, et
illius clementia conservetur. Fuimus enim immundi non pauci, sed omnes. <i>Quasi
pannus menstruatae, reputata sunt omnia in lege opera nostra</i> <i>(Isai.&nbsp;LXIV,&nbsp;6)</i>.
Ad Jerusalem in Ezechiel loquitur Deus. <i>Perfecta eras in decore meo</i> <i>(Ezech.&nbsp;XVI,&nbsp;14)</i>;
et est sensus, non in tuis operibus, non in tua conscientia, cordisque jactantia;
sed in meo decore, quo te clementia mea libertate donaveram. Denique in
consequentibus loquitur ad eam, quando salvatur non suo merito, sed ejus
misericordia. <i>Recordabor pacti mei tecum in diebus adolescentiae tuae, et
suscitabo tibi pactum sempiternum, et recordaberis viarum tuarum, et
confunderis</i> <i>(Ibid.&nbsp;60,&nbsp;61)</i>. Et iterum: <i>Suscitabo pactum
meum tecum et scies quia ego Dominus, ut recorderis et confundaris, et non sit
tibi ultra aperire os, prae confusione tua, cum fuero placatus tibi in omnibus
quae fecisti, ait Dominus Deus</i> <i>(Ibid.,&nbsp;62,&nbsp;63)</i>. Ecce
aperte divino sermone monstratur, quid in alio loco dixerit: <i>Et mundans te
non faciet innocentem:</i> quod justi quoque et post peccatum in statum
pristinum restituti, os aperire non audeant, sed cum Apostolo dicant: <i>Qui
non sum dignus vocari apostolus, quia persecutus sum Ecclesiam Dei</i> <i>(I&nbsp;Cor.&nbsp;XV,&nbsp;9)</i>.
Denique et in alio loco per eumdem prophetam ad eos, qui illius misericordiam
consecuti sunt, loquitur Deus. <i>Et recordabimini viarum vestrarum et omnium
scelerum vestrorum, quibus polluti eratis, et displicebit vobis</i> [Al. <i>displicebitis</i>]
<i>in conspectu vestro, in cunctis malitiis quas fecistis, et scietis quia ego
Dominus, cum benefecero vobis propter nomen meum, non secundum vias vestras
malas, neque secundum scelera vestra pessima</i> <i>(Ezech.&nbsp;XX,&nbsp;43,&nbsp;44)</i>.
Erubescamus atque dicamus, quod loquuntur hi qui jam praemia consecuti sunt:
loquamur peccatores super terram, et in fragili mortalique corpore constituti,
quod sanctos videmus in coelis dicere, etiam incorruptione et immortalitate
donatos. <i>Et dicitis,</i> inquit, <i>non est recta via Domini, cum vestrae
viae pravae sint (Ezech.&nbsp;XXXI,&nbsp;20)</i>. Pharisaeorum est hoc
supercilium, ut peccata propriae voluntatis referant ad Conditoris injuriam, et
illius justitiam calumnientur. Sacerdotes templi mystici, quod interpretatur
Ecclesia, filii Sadoch, cum vestimentis ministerii non egrediuntur ad populum,
ne humana conversatione sanctificati maculentur <i>(Ezech.&nbsp;XLIV)</i>. Et
tu in medio vulgi, unusque de populo mundum esse te credis?</p>

<p><b>26</b>.&nbsp;<i>Ex Jeremia</i>. — Jeremiam prophetam breviter
percurrentes, sensu magis quam sermone carpamus. <i>Circuite,</i> inquit, <i>in
exitibus Jerusalem, et quaerite in plateis ejus sicubi reperire poteritis
virum, qui juxta justitiam vivat et fidem, et ero propitius propter eum</i> <i>(Jerem.&nbsp;V,&nbsp;I)</i>.
<i>Quamvis enim dicant: Vivit Dominus, fraudulenter jurant, et hoc ipsum in
mendacio.</i> <i>(Jerem.&nbsp;VII,&nbsp;8,&nbsp;9)</i>. Refutat peccatorum
sacrificia: vescendas detrahit offerentibus hostias, dicens se non mandasse
patribus eorum, quando eduxit eos de terra Aegypti, ut offerrent hujusmodi
sacrificia. Non enim voluntate, sed idolorum comparatione mandavit, malens sibi
offerri victimas, quam daemonibus. Omnes recesserunt ab eo, nullus est qui
loquatur bona, et agat poenitentiam de peccatis suis. Sequuntur proprias voluntates,
quasi equus promptus ad praelium. Intendunt linguam suam quasi arcum:
mentiuntur omnia, et non est in eis veritas. Amicorum quoque cavendas insidias
praecipit, et nulli credere proximorum. Singulos enim insidiari amicis, et
fratrem a fratre decipi, et hoc facere non naturae malo, sed propria voluntate:
quia docuerunt linguam suam mendacium, et proni feruntur ad injustitiam. <i>Si
Aethiops,</i> ait, <i>mutaverit pellem suam, et pardus varietatem suam, et vos
poteritis facere bonum, cum didiceritis mala</i> <i>(Jerem.&nbsp;XIII,&nbsp;23)</i>.
Ergo pellis Aethiopica et pardorum varietas, disciplinae est, non naturae, quae
docetur et discitur: tamen auferri non potest vitium inoliti mali, nisi per
eum, cui omnia possibilia sunt.</p>

<p><b>27</b>.&nbsp;Unde loquitur ad eum, qui solus verus medicus est: <i>Sana
me, Domine, et sanabor: salvum me fac, Domine, et salvus ero: tu es gloria</i>
[Al. <i>gloriatio</i>] <i>mea et spes mea</i> <i>(Jerem.&nbsp;XXVII,&nbsp;14)</i>.
Si enim ad conditionem meam infelicitatemque respiciam, nihil aliud nisi hoc
possum loqui: <i>Maledictus homo qui annuntiavit patri meo, dicens: Ecce natus
est tibi puer: fiat homo ille similis urbibus, quas subvertit Deus. Quare enim
in vulva non statim perii, et fuisset mihi sepulcrum mater mea, et vulva ejus
infernus sempiternus. Quare egressus sum ex utero, ut viderem labores et
miserias, et consumerentur dies mei in aerumnis</i> <i>(Jerem.&nbsp;XX,&nbsp;15,&nbsp;seqq.)</i>?
Tantum de sua conditione securus est, et sic confidit in fortitudine, ut mortem
praeferat vitae. Noverat enim vulnus suum et potentiam ejus, quem celare nihil
potest, qui loquitur per Prophetam: <i>Deus appropinquans ego, et non procul</i>
<i>(Jerem.&nbsp;XXIII,&nbsp;23)</i>. Qui enim coelum replet et terram, nullus
potest vitare ejus notitiam, et cordis occulta celare. Qui scrutatur renes,
introspicit. Et ut sciamus Dei esse bonum omne quod gerimus: <i>Ego,</i>
inquit, <i>plantabo eos, ut nequaquam eradicentur, et ego dabo eis cogitationem
et sensum, ut intelligant me</i> <i>(Jerem.&nbsp;XXIV,&nbsp;6,&nbsp;7)</i>. Si
cogitatio et sensus dantur a Deo, et intellectus Domini ex illius, qui
noscendus est, radice pullulat, ubi est liberi arbitrii tantum superba
jactatio? Volumus scire conditionem nostram, audiamus historiam. Joachim rex
Juda, cunctique socii ejus et principes ejus, auditis sermonibus Uriae,
voluerunt occidere eum <i>(Jerem.&nbsp;XXVI)</i>. Quod cum ille didicisset,
timore perterritus fugit in Aegyptum. Cur mortem timebat, qui explicavit
sententiam Domini, et qui a se nuntiari Domini noverat voluntatem? Dedignamur
per singula auxilium Dei, et ad illius nutum cuncta gerere negligimus, cum
legamus sanctos viros, etiam hominum indiguisse praesidio? Periclitatur
Jeremias et manifeste dicitur, quod auxilio ei fuerit manus Abicam filii
Saphan, ne traderetur in potestatem vulgi, et obrueretur lapidibus.</p>

<p><b>28</b>.&nbsp;<i>Evangelii gratia</i>. — Abolitis legis caeremoniis, et
duro pondere veterum praeceptorum, repromittitur Evangelii gratia, legemque
Dominus pollicetur, ut omnes eum noverint a minimo usque ad maximum, dicens: <i>Dimittam
peccata eorum, et iniquitatum illorum ultra memor non ero.</i> Quam autem
habuerint sancti viri in lege veteri justitiam, sequenti sermone demonstrat: <i>Filii
Israel, et filii Juda iniquitatem facere perpetuam in conspectu meo: ab
adolescentia sua usque ad diem praesentem, et civitas Jerusalem ab initio
conditionis suae usque ad diem eversionis suae me ad iracundiam provocavit.</i>
Attende quid dicat, finem junge principio, omne medium tempus in vitio est.
Jeremias sanctificatus in utero antequam natus <i>(Jerem.&nbsp;I,&nbsp;5)</i>,
virgo, propheta veteris Testamenti pertremiscit Sedechiam, et flebiliter
obsecrat, dicens: <i>Nunc ergo, domine mi rex, audi deprecationem meam, et
praevaleat apud te obsecratio mea, ne remittas me in domum Jonathan scribae, ne
ibi peream</i> <i>(Jerem.&nbsp;XXXVII,&nbsp;19)</i>. O Propheta, cur times
impium regem? Cur eum metuis, quem nosti jam jamque periturum? carcerem
reformidas, cui paratur paradisus? Respondebit mihi: Homo sum in mortali carne
et corruptibili constitutus, dolorem sentio, horresco cruciatus, quos etiam
Dominus meus pro mea salute sensurus est. Miseretur humano generi Deus, et non
vult perire quod fecit. <i>Noli timere, Jacob, dicit Dominus: ego enim sum
tecum et interficiam omnes gentes in quas dispersi te: te vero ipsum perire non
faciam, sed castigabo te in justitia, et ita miserebor tui, ut te innoxium non
relinquam</i> <i>(Jerem.&nbsp;XXX,&nbsp;10)</i>.</p>

<p><b>29</b>.&nbsp;<i>Salvemur Dei misericordia</i>. — Unde et nos dicimus esse
justos sanctos viros, et post peccata placentes Deo, non suo tantum merito, sed
ejus clementia, cui omnis creatura subjecta est, et indiget misericordia ejus.
Audiant haeretici, qui elevantur per superbiam, et dicunt: <i>Ipsi nobis
fecimus cornua.</i> Audiant illud quod audivit Moab: <i>Audivimus superbiam
Moab, superbus est valde</i> <i>(Amos.&nbsp;VI,&nbsp;14)</i>. <i>Altitudinem
illius, et elationem et glorificationem, et inflationem cordis ego cognovi,
dicit Dominus, quoniam nequaquam juxta inflationem ejus et fortitudo illius est</i>
<i>(Isai.&nbsp;XVI,&nbsp;6)</i>. Diciturque ad hujuscemodi homines: <i>Inimici
autem eorum</i> (haud dubium quin gregis Domini) <i>confirmant, dicentes: non
peccavimus, cum peccaverint in pulchritudinem justitiae, et in exspectationem
patrum.</i> Vis scire quando omnia peccata finiantur? audi eumdem prophetam: <i>In
tempore illo, dicit Dominus, quaeretur iniquitas in Israel, et non erit, et
peccatum in Juda, et non invenietur</i> <i>(Jer.&nbsp;I.,&nbsp;20)</i>. Cur,
quaeso? sequitur: <i>Quia propitius ero illis.</i> Ubi autem propitiatio est,
praecessit ante peccatum. Tolle igitur posse, et concedam, omnia, donante Deo,
subsistere. <i>Bonum est praestolari cum silentio salutare Domini</i> <i>(Thren.&nbsp;III,&nbsp;26)</i>;
bonum est ponere in pulvere os suum, dare percutienti se maxillam, saturari
opprobriis, spem habere in Domino <i>(Ibid.,&nbsp;27&nbsp;seqq.)</i>. Si enim
abjecit, et miserebitur juxta multitudinem misericordiarum suarum; neque enim
humiliavit corde suo et abjecit filios hominum. Frustra murmurat homo pro
peccatis suis. Scrutemur vias nostras, et quaeramus et revertamur ad Dominum <i>(Ibid.,&nbsp;40,&nbsp;41)</i>.
Levemus corda cum manibus ad Dominum in coelum, dicamusque ei: <i>Inique
egimus, et ad iracundiam provocavimus, idcirco tu inexorabilis es</i> <i>(Ib.,&nbsp;42)</i>.</p>

<p><b>30</b>.&nbsp;<i>Causas divinae voluntatis noscimus</i>. — Daniel propheta
loquitur ad Nabuchodonosor, quod dominetur excelsus regno hominum, et det illud
cuicumque voluerit, et extremum atque projectum constituat super illud.
Interroga eum qua causa ultimum atque despectum constituat in regem, et faciat
quod voluerit: et discute, utrum ipsius voluntas justa sit, de quo scriptum est:
<i>Qui suscitat de terra humilem, et ae stercore elevat pauperem, ut collocet
eum cum principibus, cum principibus populi sui</i> <i>(Ps.&nbsp;CXII,&nbsp;7,&nbsp;8)</i>.
An forsitan juxta te absque judicio atque justitia gloriam quaerit, auramque
popularem, ut humiles erigat in regnum et potentes humilitate commutet? Audi
Prophetam dicentem: <i>Omnes habitatores terrae, quasi nihil reputati sunt apud
eum</i> <i>(Isai.&nbsp;XL,&nbsp;17)</i>. Fecit enim quodcumque voluit in coelo
et in terra, et nemo est, qui resistat voluntati ejus, aut possit dicere, quare
hoc fecisti, cujus sunt omnia opera in veritate, et viae illius justitia, et
superbientes potest ipse humiliare. Antiochus Epiphanes rex crudelissimus
subvertit altare, ipsamque justitiam fecit conculcari, quia concessum erat a
Domino; causasque reddit, <i>propter peccata plurima</i> <i>(II&nbsp;Macch.&nbsp;V)</i>.
Ergo non fecit quod ipse tantum voluit, sed quod propter peccata populi
concessit Dominus. Denique sequitur, quod non ex propria fecerit fortitudine,
sed ex ejus imperio qui praecepit ut fieret. Illud autem quod in oratione sua
loquitur: <i>Peccavimus, inique egimus, injuste gessimus et recessimus a
mandatis et justitiis tuis</i> <i>(Dan.&nbsp;III,&nbsp;29)</i>, et caetera
hujuscemodi, soletis dicere, quod et David, et Daniel, et omnes prophetae, non
pro se, qui sancti erant, sed ex persona populi sunt locuti. Adversum quam
opinionem ipse respondebit, et dicet: <i>Cum adhuc orarem, et confiterer
peccata mea, et peccata populi Israel</i> <i>(Dan.&nbsp;IX,&nbsp;20)</i>. Vides
ergo quod tam pro peccatis suis, quam pro peccatis populi, Dominum sit
deprecatus, et effuderit deprecationes suas in conspectu Domini Dei sui. Vis
iterum nosse, quando peccatum et iniquitas finiatur? Quamquam diversa sit
auctorum interpretatio, audi eumdem Prophetam: <i>Septuaginta hebdomadae
completae sunt super populum tuum, et super civitatem tuam sanctam, ut
compleantur iniquitates, et finem accipiat peccatum, ut dispereat iniquitas, et
reveletur justitia sempiterna</i> <i>(Dan.&nbsp;II,&nbsp;4)</i>. Quamdiu ergo
ille finis adveniat, et corruptivum hoc atque mortale incorruptione et
immortalitate mutetur, necesse est, nos subjacere peccato, non naturae et
conditionis, ut tu calumniaris, vitio, sed fragilitate, et commutatione
voluntatis humanae, quae per momenta variatur: quia Deus solus est immutabilis.
Quaeris ubi Abel, ubi Enoch, ubi Jesus filius Nave, ubi Elisaeus, caeterique
sanctorum peccaverint. Non est necesse nodum in scirpo quaerere: utinam possem
et manifesta reticere peccata. Si vis a me verum audire, nescio. <i>Nihil,</i>
inquit, <i>mihi conscius sum, nec tamen in hoc justificatus sum. Homo videt in
facie, Deus in corde</i> <i>(I&nbsp;Cor.&nbsp;IV,&nbsp;4)</i>. Apud ejus
conscientiam atque conspectum nullus justificatur <i>(II&nbsp;Reg.&nbsp;XVI,&nbsp;7)</i>.
Unde et Paulus loquitur confidenter: <i>Omnes peccaverunt, et indigent gloria
Dei</i> <i>(Rom.&nbsp;III,&nbsp;23)</i>; et: <i>Conclusit Deus omnia sub
peccato ut omnium misereatur</i> <i>(Rom.&nbsp;XI,&nbsp;32)</i>, et caetera
quae saepe replicavimus.</p>

<p>&nbsp;</p>

<h3>Liber tertius</h3>

<p><b>1</b>.&nbsp;<i>Baptismus tantum praeterita peccata dimittit</i>. —
CRITOB. Delectatus sum tuorum multiplicatione sermonum, de quibus scriptum est:
<i>In multiloquio non effugies peccatum</i> <i>(Prov.&nbsp;X,&nbsp;19)</i>: sed
quid ad causam? Certe hoc fateberis eos, qui Christi baptisma consecuti sunt,
non habere peccatum. Et si absque peccato sunt, justos esse. Cumque semel justi
fuerint, si egerint sollicite, posse in sempiternum justitiam custodire, ac per
hoc omne vitare peccatum. ATTIC. Non erubescis explosam atque damnatam
Joviniani sententiam sequi? Et ille enim his testimoniis tuisque nititur
argumentis; immo tu illius inventa sectaris, in Oriente docere desiderans, quae
olim Romae, et dudum in Africa condemnata sunt. Lege ergo quid illi responsum
sit, et tibi responsum ducito. In dogmatibus enim et quaestionibus disserendis
non persona, sed causa quaerenda est. Et tamen hoc scito, baptismum praeterita
donare peccata, non futuram servare justitiam, quae labore et industria, ac diligentia,
et semper super omnia Dei clementia custoditur: ut nostrum sit rogare, illius
tribuere quod rogatur: nostrum incipere, illius perficere: nostrum offerre quod
possumus, illius implere quod non possumus. <i>Nisi enim Dominus aedificaverit
domum, in vanum laboraverunt qui aedificant eam. Nisi Dominus custodierit
civitatem, in vanum vigilat</i> [Al. <i>vigilabit</i>] <i>qui custodit eam</i> <i>(Ps.&nbsp;CXXVI,&nbsp;1,&nbsp;2)</i>.
Unde et Apostolus praecipit: <i>Sic currite, ut comprehendatis. Omnes quidem
currunt, sed unus accipit coronam</i> <i>(I&nbsp;Cor.&nbsp;IX,&nbsp;24)</i>. Et
in psalmo scriptum est: <i>Domine, ut scuto bonae voluntatis tuae coronasti nos</i>
<i>(Ps.&nbsp;V,&nbsp;13)</i>. Nostra enim victoria et corona victoriae, illius
protectione et clypeo paratur [<i>Al.</i> praeparatur]: et hic currimus, ut in
futuro comprehendamus: ibi accipiet coronam, qui in hoc saeculo victor
exstiterit; nobisque post baptismum dicitur: <i>Ecce sanus factus es, jam noli
peccare, ne quid deterius tibi contingat</i> <i>(Joan.&nbsp;V.&nbsp;14)</i>.
Et: <i>Nescitis quia templum Dei estis; et Spiritus Dei habitat in vobis? Si
quis templum Dei violaverit, disperdet eum Deus</i> <i>(I&nbsp;Cor.&nbsp;III,&nbsp;16,&nbsp;17)</i>.
Et in alio loco: <i>Dominus vobiscum est, quamdiu vos estis cum eo: si
reliqueritis eum, et ille relinquet vos</i> <i>(II&nbsp;Paral.&nbsp;XII,&nbsp;1)</i>.
In cujus putas delubro atque sacrario Christi puritas permanet, templique
serenitas nullo nubilo contristatur? Eumdem semper vultum habere non possumus;
quod de Socrate falso philosophi [<i>Al.</i> philosopho] gloriantur; quanto
magis animum? Multae facies hominum, sic et corda diversa. Si fieri posset, ut
semper aquae baptismatis mersos tenerent, volitantia nos desuper peccata non
tangerent: Spiritus sanctus tueretur [<i>Al.</i> tuetur]. Sed impugnat
inimicus, nec victus recedit, sed semper in insidiis est, ut sagittet in
occulto rectos corde.</p>

<p><b>2</b>.&nbsp;<i>Ex Evangelio juxta Hebraeos</i>. — In Evangelio <i>juxta
Hebraeos,</i> quod Chaldaico quidem Syroque sermone, sed Hebraicis litteris
scriptum est, quo utuntur usque hodie Nazareni, <i>secundum Apostolos,</i> sive
ut plerique autumant, <i>juxta Matthaeum,</i> quod et in Caesariensi habetur
bibliotheca, narrat historia: <i>Ecce mater Domini et fratres ejus dicebant ei:
Joannes Baptista baptizat in remissionem peccatorum: eamus et baptizemur ab eo.
Dixit autem eis: Quid peccavi, ut vadam et baptizer ab eo? Nisi forte hoc ipsum
quod dixi, ignorantia est.</i> Et in eodem volumine: <i>Si peccaverit</i>,
inquit, <i>frater tuus in verbo, et satis tibi fecerit, septies in die suscipe
eum. Dixit illi Simon discipulus ejus: Septies in die? Respondit Dominus, et
dixit ei: Etiam ego dico tibi, usque septuagies septies</i> <i>(Mat.&nbsp;XVIII,&nbsp;22,
et Luc.&nbsp;XVII,&nbsp;4)</i>. <i>Etenim in Prophetis quoque postquam uncti
sunt Spiritu sancto, inventus est sermo peccati.</i> Ignatius vir apostolicus
et martyr, scribit audacter: &quot;Elegit Dominus Apostolos, qui super omnes
homines peccatores erant.&quot; De quorum celeri conversione Psalmista canit. <i>Multiplicatae
sunt infirmitates eorum, postea acceleraverunt</i> <i>(Ps.&nbsp;XV,&nbsp;4)</i>.
Quibus testimoniis, si non uteris ad auctoritatem, utere saltem ad
antiquitatem, quid omnes Ecclesiastici viri senserint. Fac aliquem baptizatum,
vel statim, vel in ipsis diebus morte subtractum, et concedam tibi, quod
concedere non debeo, nec cogitasse aliquid, nec locutum, in quo errore et
ignorantia laberetur. Num [<i>Al.</i> Et] ideo sine peccato erit, quia
videbitur non superasse, sed fugisse peccatum, ac non potius quia Dei
misericordia de peccatorum carcere liberatus migravit ad Dominum? Hoc et nos
dicimus, posse Deum quidquid voluerit; et hominem per se et propria voluntate,
quod tu asseris, sine peccato esse non posse. Sin autem potest, frustra nunc
jungis et gratiam, qua potens non indiget. Quod si non potest absque Dei
gratia, stulte tu dixisti posse quod non potest. Quidquid enim ex alterius
pendet arbitrio, non ejus est quem posse contendis; sed illius, sine quo eum
non posse perspicuum est.</p>

<p><b>3</b>.&nbsp;<i>Inter esse et posse quantum distet</i>. — <i>C.&nbsp;</i>Rogo,
quae est ista pravitas, immo absque ratione contentio? Ne hoc quidem mihi das,
ut egressus aquas [<i>Al.</i> aqua] baptismatis sine peccato sit? <i>A.&nbsp;</i>Aut
ego sensum meum verbis explicare non valeo. aut, me explicante, ad
intelligendum tardior es. <i>C.&nbsp;</i>Quonam modo? <i>A.&nbsp;</i>Recordare
quid et tu dixeris, et ego quid loquar. Posuisti, hominem sine peccato esse, si
velit. Ego impossibile hoc in homine esse respondeo, non quia statim a
baptismate homo peccato non careat, sed illud tempus quando sine peccato est,
nequaquam possibilitati humanae, sed Dei gratiae deputatur. Tolle igitur posse,
et ego esse concedam. Quomodo enim potest, qui per se non potest? Aut quae est
illa impeccantia, quae statim corporis hujus morte finitur? Aut certe si ultra
vitam protraxerit, delicti et ignorantiae periculo subjacet [<i>Al.</i>
subjacebit]. <i>C.&nbsp;</i>Dialectica me arte concludis, et non Christiana
loqueris simplicitate, nodos mihi quosdam inter esse, et esse posse concinnans.
<i>A.&nbsp;</i>Egone verborum strophis ludo, cum hoc de tua processerit
officina? Tu enim dicis, non esse hominem sine peccato, sed esse posse, cum e
contrario ego tribuam quod negasti, esse hominem sine peccato per Dei gratiam,
et tamen per se non posse. <i>C.&nbsp;</i>Frustra ergo dantur praecepta, si ea
implere non possumus. <i>A.&nbsp;</i>Deus possibilia mandavit, hoc nulli dubium
est. Sed quia homines possibilia non faciunt, idcirco omnis mundus subditus est
Deo, et indiget misericordia ejus. Aut certe si ostendere potueris, qui
universa compleverit, tunc poteris demonstrare, esse hominem qui non indiget
misericordia Dei. Omne enim quod fieri potest, tribus constat temporibus, aut
praeterito, aut praesenti, aut futuro. Hoc quod asseris, posse hominem sine
peccato esse si velit, monstra factum esse de praeterito, aut certe nunc fieri:
de futuro postea videbimus. Quod si nullum potes ostendere, qui sine omni
omnino peccato aut sit, aut fuerit, restat, ut de futuro tantum disputatio sit.
Interim in duobus temporibus, praeterito, atque praesenti victus teneris. Si
aliquis fuerit postea major Patriarchis, Prophetis, Apostolis, qui peccato
careat, tunc futuris de futuro, si potueris, persuadeto.</p>

<p><b>4</b>.&nbsp;<i>Posse hominem pro tempore non peccare</i>. — <i>C.&nbsp;</i>Loquere
ut vis, argumentare ut libet, numquam mihi liberum arbitrium extorquebis, quod
semel concessit Deus, nec valebis auferre quod mihi tribuit Deus, posse si
voluero. <i>A.&nbsp;</i>Exempli gratia, uno tantum utamur testimonio: <i>Inveni
David filium Jesse, virum secundum cor meum, qui faciat omnes voluntates meas</i>
<i>(Act.&nbsp;XIII,&nbsp;22; Psal.&nbsp;LXXXVIII,&nbsp;21)</i>. David sanctum
esse, non dubium est, et tamen qui electus est, ut omnes Dei voluntates
faceret, aliqua fecisse reprehenditur. Utique possibile erat ei facere, qui ad
hoc electus est, ut omnes Dei voluntates faceret. Nec Deus in culpa est, qui
praedixit eum cunctas suorum praeceptorum facere voluntates; sed ille qui
praedicta non fecit. Neque enim dixit, invenisse se virum qui cunctas in
perpetuum suae jussionis faceret voluntates; sed qui tantum cunctas faceret
voluntates. Hoc et nos dicimus, posse hominem non peccare, si velit, pro
tempore, pro loco, pro imbecillitate corporea; quamdiu intentus est animus,
quamdiu chorda nullo vitio laxatur in cithara. Quod si paululum se remiserit,
quomodo qui adverso flumine lembum trahit, si remiserit manus, statim
retrolabitur, et fluentibus aquis, quo non vult ducitur; sic humana conditio,
si paululum se remiserit, discit fragilitatem suam, et multa se non posse
cognoscit. Putasne apostolum Paulum eo tempore quo scribebat, <i>Lacernam,</i>
sive <i>penulam, quam reliqui Troade apud Carpum, veniens affer, ac libros, et
maxime membranas</i> <i>(II&nbsp;Tim.&nbsp;IV,&nbsp;13)</i>, de coelestibus
cogitasse mysteriis, et non de his quae in usu communis vitae vel corporis necessaria
sunt? Da mihi hominem qui non esuriat, non sitiat, neque algeat, non doleat,
non febricitet, non torminibus et urinae difficultatibus torqueatur; et ego
tibi concedam, posse hominem nihil nisi de virtutibus cogitare. Caeditur
Apostolus a ministro <i>(Act.&nbsp;XXIII,&nbsp;3)</i>, et contra Pontificem qui
caedere imperaverat, sententiam dirigit: <i>Percutiet te Deus, paries dealbate</i>
<i>(Isai.&nbsp;LIII)</i>. Ubi est illa patientia Salvatoris, qui quasi agnus
ductus ad victimam, non aperuit os suum, sed clementer loquitur verberanti: <i>Si
male locutus sum, argue de malo: si autem bene, quid me caedis</i> <i>(Joan.&nbsp;XVIII,&nbsp;29)</i>?
Non Apostolo detrahimus, sed gloriam Domini praedicamus, qui in carne passus,
carnis injuriam superat et fragilitatem; ut taceam illud, quod commemorat: <i>Alexander
aerarius multa mihi mala ostendit: reddet illi Dominus in illa die justus judex</i>
<i>(II&nbsp;Tim.&nbsp;IV,&nbsp;14)</i>.</p>

<p><b>5</b>.&nbsp;<i>Nec est culpanda Creatoris conditio. — C.&nbsp;</i>Cogis
me, ut loquar quod jam dudum gestio, et tamen erumpentia verba non promo. <i>A.&nbsp;</i>Quis
enim te prohibet, quod sentis dicere? Aut enim quod dicturus es, bonum est, et
nos bono fraudare non debes: aut malum, et idcirco non nostri gratia, sed
pudore siluisti. <i>C.&nbsp;</i>Dicam, dicam aliquando quod sentio. Omnis
disputatio tua illuc delabitur, ut naturam accuses, et culpam referas ad Deum,
qui talem hominem condidit. <i>A.&nbsp;</i>Hoc illud erat quod volebas, et
nolebas dicere? dic, dic quaeso, ut omnes tua fruantur prudentia. Reprehendis
Deum, quare hominem fecerit hominem? reprehendant et Angeli, cur Angeli sint.
Omnis creatura causetur, quare id sit quod condita est, et non id quod condi
potuit. Scilicet nunc mihi puerilibus declamantiunculis ludendum est, et a
culice atque formica usque ad Cherubim et Seraphim veniam, cur non singula in
meliori statu condita sint. Cumque ad excelsas venero Potestates, causabor et
dicam, quare Deus solus tantum Deus sit, et non omnia deos fecerit. Aut enim
impossibilitatis juxta te, aut invidiae reus erit. Reprehende eum, cur et
diabolum in hoc mundo esse concedat, et aufer coronam, cum certamen abstuleris.
<i>C.&nbsp;</i>Non sum tam vecors, ut querar, cur diabolus sit, cujus invidia
mors introivit in orbem terrarum: sed hoc doleo, cur viri ecclesiastici, et qui
magistrorum sibi usurpant vocabulum, tollant liberum arbitrium: quo sublato,
Manichaeorum secta construitur. <i>A.&nbsp;</i>Egone liberum tollo arbitrium,
qui in tota disputatione mea nihil aliud egi, nisi ut omnipotentiam Dei cum
libero arbitrio conservarem? <i>C.&nbsp;</i>Quomodo servas liberum arbitrium,
qui dicis hominem nihil posse facere, nisi Deus semper adjuverit? <i>A.&nbsp;</i>Si
in culpa est, qui libero arbitrio jungit Dei adjutorium: ergo ille laudetur,
qui Dei tollit auxilium. <i>C.&nbsp;</i>Non tollo Dei auxilium, quippe per
cujus gratiam possumus omne quod possumus; sed utrumque suis finibus
terminamus: ut et Dei sit gratiae quod dedit liberi arbitrii potestatem, et
nostrae voluntatis, facere quid, vel non facere: et quod facientibus praemium,
et non facientibus poena servetur.</p>

<p><b>6</b>.&nbsp;<i>Quid Deus coronet in nobis</i>. — <i>A.&nbsp;</i>Videris
mihi obliviosus esse, et quasi nihil supra dictum sit, per easdem disputationis
reverti lineas. Hoc enim longa dissertione conclusum est, ut gratia sua
Dominus, qua nobis concessit liberum arbitrium, in singulis operibus juvet
atque sustentet. <i>C.&nbsp;</i>Quid ergo coronat in nobis, et laudat quod ipse
operatus est? <i>A.&nbsp;</i>Voluntatem nostram, quae obtulit omne quod potuit,
et laborem, qui contendit ut faceret, et humilitatem, quae semper respexit ad
auxilium Dei. <i>C.&nbsp;</i>Ergo si non fecimus quod praecepit, aut voluit nos
adjuvare Deus, aut noluit. Si voluit et adjuvit, et tamen non fecimus quod
voluimus, non nos, sed ille superatus est. Sin autem noluit adjuvare, non est
culpa ejus, qui voluit facere; sed illius qui adjuvare potuit, et noluit
facere. <i>A</i>.&nbsp;Non intelligis <span
class=g>&#948;&#953;&#955;&#942;&#956;&#956;&#945;&#964;&#959;&#957;</span>
tuum in grande blasphemiarum decidisse barathrum: ut ex utraque parte, aut
invalidus sit Deus, aut invidus, et non tantum ei laudis sit, quod bonorum
auctor est et adjutor, quantum vituperationis, quod mala non coercuit.
Detrahatur ergo illi, cur diabolum esse permiserit, cur passus sit, et hucusque
patiatur quotidie aliquid in mundo mali fieri. Quaerit hoc Marcion, et omnes
haereticorum canes, qui vetus laniant Testamentum, et hujuscemodi syllogismum
texere consueverunt. Aut scivit Deus hominem in paradiso positum
praevaricaturum esse mandatum illius, aut nescivit. Si scivit, non est in culpa
is qui praescientiam Dei vitare non potuit; sed ille qui talem condidit, ut Dei
non posset scientiam devitare. Si nescivit, cui praescientiam tollis, aufers et
divinitatem. Hoc enim genere in culpa erit qui elegit Saul futurum postea regem
impiissimum. Et Salvator aut ignorantiae, aut injustitiae tenebitur reus, cur
in Evangelio sit locutus: <i>Nonne vos duodecim ego elegi Apostolos, et unus de
vobis diabolus est</i> <i>(Joan.&nbsp;VI,&nbsp;71)</i>? Interroga eum, cur
Judam elegerit proditorem? Cur ei loculos commiserit, quem furem esse non
ignorabat. Vis audire rationem. Deus praesentia judicat, non futura. Nec
condemnat ex praescientia, quem noverit talem fore, qui sibi postea displiceat:
sed tantae bonitatis est, et ineffabilis clementiae, ut eligat eum, quem
interim bonum cernit, et scit malum futurum, dans ei potestatem conversionis et
poenitentiae, juxta illum sensum Apostoli: <i>Ignoras quia benignitas Dei ad
poenitentiam te adducit? secundum duritiam autem tuam et cor impoenitens,
thesaurizas tibi iram in die irae et revelationis justi judicii Dei, qui reddet
unicuique secundum opera ejus</i> <i>(Rom.&nbsp;II,&nbsp;4,&nbsp;5)</i>. Neque
enim ideo peccavit Adam, quia Deus hoc futurum noverat; sed praescivit Deus,
quasi Deus, quod ille erat propria voluntate facturus. Accusa ergo Deum
mendacii, quare dixerit per Jonam: <i>Adhuc tres dies, et Ninive subvertetur</i>
<i>(Joan.&nbsp;III,&nbsp;4)</i>. Sed respondebit tibi per Jeremiam: <i>Ad
summam loquar contra gentem et regnum, ut eradicem et destruam et disperdam
illud. Si poenitentiam egerit gens illa a malo suo, quod locutus sum adversus
eam, agam et ego poenitentiam super malo quod cogitavi ut facerem ei. Et ad
summam loquar de gente et regno, ut aedificem et plantem illud, si fecerit malum
in conspectu meo, ut non audiat vocem meam, poenitentiam agam super bono, quod
locutus sum ut facerem ei</i> <i>(Jerem.&nbsp;XVIII,&nbsp;7&nbsp;seqq.)</i>.
Indignabatur quondam et Jonas, cur Deo fuerit jubente mentitus: sed injusti
moeroris arguitur, malens cum pernicie innumerabilis populi verum dicere, quam
cum tantorum salute mentiri. Ponitur ei exemplum: <i>Tu doles super hedera,</i>
sive <i>cucurbita in qua non laborasti, neque fecisti ut cresceret, quae sub
una nocte nata est, et una nocte periit, et ego non parcam Ninive civitati
magnae, in qua sunt plus quam centum viginti millia hominum, qui nesciunt quid
sit inter dexteram et sinistram suam</i> <i>(Joan.&nbsp;IV,&nbsp;10,&nbsp;11)</i>.
Si in parvulorum aetate et simplicium, quos certe peccatores fuisse non poteris
approbare, tanta fuit hominum multitudo, quid dicemus de utriusque sexus aetate
diversa, quae juxta Philonem, et prudentissimum philosophorum (<i>Platonem in
Timaeo</i>), ab infantia usque ad decrepitam senectutem, septennario ordine
devolvitur, dum sibi sic invicem aetatum incrementa succedunt, ut quando de
alia transeamus ad aliam, sentire minime valeamus?</p>

<p><b>7</b>.&nbsp;<i>Minime peccati auctor est Deus</i>. — <i>C.&nbsp;</i>Tota
argumentatio tua huc tendit, ut quod Graeci dicunt, <span
class=g>&#945;&#8016;&#964;&#949;&#958;&#959;&#973;&#963;&#953;&#959;&#957;</span>,
et nos liberum appellamus arbitrium, vocabulo tribuas, re auferas. Tu enim
auctorem peccatorum facis Deum, dum asseris nihil hominem per se posse facere,
sed adminiculo Dei, cui imputetur omne quod facimus. Nos autem, sive bonum,
sive malum homo fecerit, per liberi arbitrii potestatem ei dicimus imputari,
qui fecit quod voluit; et non ei, qui semel concessit liberum arbitrium. <i>A.&nbsp;</i>Quamvis
tergiverseris, laqueis veritatis innecteris; hoc enim modo, etiam si ipse non
adjuvat, tamen juxta te auctor erit malorum: quia potuit prohibere, et non
prohibuit. Vetus enim sententia est, homicidam esse eum, qui cum possit hominem
de morte liberare, non liberet. <i>C.&nbsp;</i>Jamjam tollo manum, cedo,
vicisti: si tamen vincere est, veritatem velle subvertere, non rebus, sed
sermonibus, id est, non veritate, sed mendacio. Possum enim illud tibi Apostoli
respondere: <i>Et si imperitus sermone, non tamen scientia</i> <i>(II&nbsp;Cor.&nbsp;XI,&nbsp;6)</i>.
Quando enim loqueris coactus argumentationum strophis, tibi videor assentire,
cum autem tacueris, ex animo rursus elabitur, ut liquido appareat disputationem
tuam non ex fontibus veritatis et christiana simplicitate, sed ex philosophorum
minutiis et arte descendere. <i>A.&nbsp;</i>Vis ergo me rursum uti testimoniis
Scripturarum? Et quomodo jactant discipuli tui, nullum argumentationi tuae
posse et problematibus respondere? <i>C.&nbsp;</i>Non solum volo, sed et cupio.
Doce me de Scripturis sanctis, ubi, sublata liberi arbitrii potestate, faciat
homo, quod per se aut nolit, aut non potuit.</p>

<p><b>8</b>.&nbsp;<i>Scripturarum testimonia</i>. — <i>A.&nbsp;</i>Non ita, ut
tu proponis, sed ut veritas poscit et ratio, Scripturarum vocibus est utendum.
Loquitur Jacob in oratione sua: <i>Si fuerit Dominus Deus mecum, et custodierit
me in via, per quam ego pergo, et dederit mihi panem ad manducandum, et
vestimentum ad operiendum, et reduxerit me cum salute in domum patris mei, erit
mihi Dominus in Deum, et lapis iste quem posui in titulum, erit mihi domus Dei,
et omnium quaecumque dederis mihi, decimas offeram tibi</i> <i>(Genes.&nbsp;XXVIII,&nbsp;20&nbsp;et&nbsp;seqq.)</i>.
Numquid dixit, si liberum arbitrium conservaveris, et cibum et vestimentum meo
labore quaesiero, et revertero in domum patris mei? Omnia dat Domini voluntati,
ut mereatur accipere quod precatur. Revertenti de Mesopotamia Jacob, Angelorum
occurrit exercitus, et vocantur castra Dei <i>(Gen.&nbsp;XXXII)</i>. Postea
pugnat cum Angelo sub figura hominis, et a Domino confortatur: de supplantatore
Jacob, <i>rectissimus Dei,</i> nomen accepit. Neque enim ad fratrem
crudelissimum audebat reverti nisi Domini praesidio roboratus. Scriptum est in
consequentibus: <i>Ortus est ei sol, postquam transivit Phanuel</i> <i>(Gen.&nbsp;XXXI,&nbsp;31)</i>,
quod interpretatur <i>facies Dei.</i> Unde loquitur et Moyses: <i>Vidi Dominum</i>
[Al. <i>Deum</i>] <i>facie ad faciem, et salva facta est anima mea,</i> non
proprietate naturae; sed dignatione miserentis. Oritur ergo nobis sol
justitiae, quando vultu Dei confirmamur. Joseph in Aegypto clauditur carcere,
ibique infertur, quod custos carceris omnia potestati ejus fideique commiserit.
Causaque redditur. <i>Quia Dominus erat cum eo, et quaecumque faciebat,
prosperabantur a Domino in manibus ejus</i> <i>(Genes.&nbsp;XXXIX,&nbsp;23)</i>.
Unde et eunuchis somnia suggeruntur <i>(Ibid.&nbsp;40)</i>, et Pharao videt
somnium inextricabile <i>(Ibid.,&nbsp;41)</i>, ut per hanc occasionem
liberaretur Joseph <i>(Genes.&nbsp;XLII&nbsp;et&nbsp;seqq.)</i>, pater
pasceretur et fratres, Aegyptus tempore famis salvaretur. Sequitur: <i>Dixit
autem Deus ad Israel in visione noctis: Ego sum Deus patrum tuorum, noli timere
descendere in Aegyptum; in gentem enim magnam faciam te ibi, et ego descendam
tecum in Aegyptum, et educam te inde: et ponet Joseph manus suas super oculos
tuos</i> <i>(Genes.&nbsp;XLVI,&nbsp;3,&nbsp;4)</i>. Ubi hic est liberi arbitrii
potestas? An non totum quod ire audeat [<i>Al.</i> audet] ad filium, et genti
se committere Dominum nescienti, Dei patrum ejus auxilium est? Liberatur
populus de Aegypto in manu forti et brachio excelso, non Moysi et Aaron, sed
ejus qui signorum miraculis populum liberavit, et ad extremum percussit primogenita
Aegypti, ut qui prius retinebant pertinaciter, ardenter exire compellerent <i>(Exod.&nbsp;XI&nbsp;et&nbsp;XII)</i>.
Salomon loquitur: <i>Esto confidens in Dominum in toto corde tuo, in tua autem
sapientia ne exalteris: in omnibus viis tuis cognosce eum, ut rectas faciat
vias tuas</i> <i>(Prov.&nbsp;III,&nbsp;5,&nbsp;6)</i>. Intellige quid loquitur:
Nec in sapientia nostra, nec in ullis virtutibus confidendum, sed in solo
Domino, a quo gressus hominis diriguntur. Denique praecipitur, ut ostendamus ei
vias nostras, et notas esse faciamus, quae non labore proprio, sed illius
adjutorio atque clementia rectae fiunt. Unde scriptum est: <i>Rectam fac in
conspectu meo viam tuam,</i> sive ut alia exemplaria habent: <i>Rectam fac in
conspectu tuo viam meam</i> <i>(Ps.&nbsp;V,&nbsp;9)</i>: ut quod tibi rectum
est, etiam mihi rectum esse videatur, idem Salomon loquitur, <i>Devolve super
Dominum opera tua, et firmabuntur cogitationes tuae.</i> <i>(Prov.&nbsp;XVI,&nbsp;3)</i>.
Tunc enim nostra cogitatio confirmatur, quando omne quod agimus, quasi super
stabilem et solidissimam petram, Domini adjutorio devolvimus, eique cuncta
reputamus.</p>

<p><b>9</b>.&nbsp;<i>Ex novo Testamento</i>. — Apostolus Paulus cum Dei
beneficia celeri sermone narrasset, ad extremum intulit: <i>Et ad haec quis
idoneus</i> <i>(I&nbsp;Cor.&nbsp;II,&nbsp;16)</i>? Unde et in alio loco dicit: <i>Fiduciam
autem talem habemus per Christum ad Deum, non quod sufficientes simus cogitare
aliquid a nobis, quasi ex nobis, sed sufficientia nostra ex Deo est, qui et
idoneos fecit nos novi Testamenti ministros, non littera, sed spiritu. Littera
enim occidit, spiritus autem vivificat</i> <i>(I&nbsp;Cor.&nbsp;III,&nbsp;4,&nbsp;5)</i>.
Adhuc audemus per liberum arbitrium superbire, et abuti beneficiis Dei in
contumeliam largitoris? cum idem vas electionis apertissime scribat: <i>Habemus
autem thesaurum istum in vasis fictilibus, ut abundantia fortitudinis nostrae
sit ex Deo, et non ex nobis</i> <i>(I&nbsp;Cor.&nbsp;IV,&nbsp;7)</i>. Unde et
in alio loco, retundens haereticorum impudentiam, loquitur: <i>Qui gloriatur,
in Domino glorietur. Neque enim qui seipsum commendat, ipse probatus est, sed
quem Deus commendat</i> <i>(II&nbsp;Cor.&nbsp;X,&nbsp;17)</i>. Et iterum: <i>Nihil
enim mihi defuit ab his, qui supra modum sunt Apostoli, licet nihil sim.</i> <i>(II&nbsp;Cor.&nbsp;XII,&nbsp;11)</i>
Petrus loquitur ad Dominum, signorum magnitudine conturbatus: <i>Recede a me,
quia homo peccator sum</i> <i>(Luc.&nbsp;V,&nbsp;8)</i>. Et Dominus ad
discipulos: <i>Ego sum vitis et vos rami, qui manet in me, et ego in eo, iste</i>
<i>affert fructum multum: quia sine me nihil potestis facere</i> <i>(Joan.&nbsp;I,&nbsp;55)</i>.
Sicut rami et flagella vitium illico contabescunt, cum fuerint a matrice
praecisa, ita omnis hominum fortitudo marcessit et deperit, si a Dei auxilio
deseratur. <i>Nemo,</i> inquit, <i>potest venire ad me, nisi Pater, qui misit
me, traxerit eum</i> <i>(Joan.&nbsp;VI,&nbsp;44)</i>. Quando dicit, nemo potest
venire ad me, frangit superbientem arbitrii libertatem: quod etiam si velit ad
Christum pergere, nisi fiat illud quod sequitur: <i>nisi Pater meus coelestis
traxerit eum,</i> nequicquam cupiat, et frustra nitatur. Simul et hoc
animadvertendum, quod qui trahitur, non sponte currit, sed aut retrectans et
tardus, aut invitus adducitur.</p>

<p><b>10</b>.&nbsp;<i>Ex adductis locis arguit</i>. — Qui non potest suis
viribus et labore venire ad Jesum, quomodo potest omnia simul peccata vitare?
Et vitare in perpetuum, et Dei sibi potentiae nomen assumere? Si enim ille
<span class=g>&#7936;&#957;&#945;&#956;&#940;&#961;&#964;&#951;&#964;&#959;&#962;</span>,
et ego <span class=g>&#7936;&#957;&#945;&#956;&#940;&#961;&#964;&#951;&#964;&#959;&#962;</span>,
quae inter me et Deum erit distantia? Unum adhuc ponam testimonium, ne tibi et
auditoribus fastidium faciam. Assuero quem Septuaginta interpretes <span
class=g>&#7944;&#961;&#964;&#945;&#958;&#941;&#961;&#958;&#951;&#957;</span>
[<i>Al.</i> Artaxersen] vocant, somnus aufertur ab oculis, ut Commentarios in
se fidelium replicans ministrorum, inveniat Mardochaeum, cujus indicio de
insidiis liberatus est; ut et Esther commendabilior fieret <i>(Esther&nbsp;VI)</i>,
et cunctus populus Judaeorum imminentem vitaret necem. Certe rex potentissimus,
qui ab India usque ab Septentrionem et Aethiopiam, cunctum possidebat Orientem,
post largissimas epulas et cibos toto orbe quaesitos dormire cupiebat, et somno
requiescere, ac liberum arbitrium implere dormiendi, nisi Dominus provisor
bonorum omnium impedisset naturae ordinem, ut contra naturam, tyranni
crudelitas vinceretur. Longum est si voluero cuncta sanctarum Scripturarum
exempla proferre. Totus sermo Sanctorum ad Deum oratio est: tota oratio et
deprecatio extorquet clementiam Creatoris, ut qui nostris viribus et studio
salvari non possumus, illius misericordia conservemur. Ubi autem misericordia
et gratia est, liberum ex parte cessat arbitrium, quod in eo tantum est, ut
velimus atque cupiamus, et placitis tribuamus assensum. Jam in Domini potestate
est, ut id quod cupimus, quod laboramus, ac nitimur, illius ope et auxilio
implere valeamus.</p>

<p><b>11</b>.&nbsp;<i>Corporis sanitas animae sanitati comparatur</i>. — <i>C.&nbsp;</i>Ego
simpliciter dixeram, non in singulis operibus nostris, sed in gratia
conditionis et legis, sentiri auxilium Dei, ne liberum frangeretur arbitrium.
Caeterum sunt plerique nostrorum, qui omnia quae agimus, dicant fieri praesidio
Dei. <i>A.&nbsp;</i>Qui hoc dicit, vester esse cessabit. Aut ergo et tu ista
dicito, ut noster esse incipias, aut si non dicis, alienus eris cum his qui
nostra non dicunt. <i>C.&nbsp;</i>Tuus ero, si mea dixeris, immo tu meus, si
adversa non dixeris. Sana corpora confiteris, et animae, quae fortior est,
denegas sanitatem. Ut enim morbus et vulnus in corpore, ita peccatum in anima.
Qui ergo sanum aliquando hominem confiteris ex ea parte qua caro est, quare non
sanum dicas et ex ea qua spiritus est? <i>A.&nbsp;</i>Sequar propositionem
tuam. <i>Numquam hodie effugies, veniam quocumque vocaris. C.&nbsp;</i>Paratus
sum ad audiendum. <i>A.&nbsp;</i>Et ego ad loquendum surdis auribus. Respondebo
igitur ad propositum. Ex anima et corpore compacti, utriusque substantiae
naturam consequimur. Quomodo corpus sanum dicitur, si nullo languore vexetur,
ita anima absque vitio, si nulla perturbatione quatiatur. Et tamen quamvis
corpus sanum sit integrumque et vegetum, et cunctorum sensuum integritate
robustum, aut crebris, aut raris infirmitatibus condolescit, et ut firmissimum
sit, interdum pituitae molestiam patitur; ita anima cogitationum et
perturbationum impetus sustinens, ut superet naufragia, non absque periculo
navigat, consideransque fragilitatem suam semper de morte sollicita est,
secundum illud quod scriptum est: <i>Quis est homo qui vivet, et non videbit
mortem</i> <i>(Psal.&nbsp;LXXXVII,&nbsp;12)</i>? Quae cunctis intenta est
mortalibus, non naturae dissolutione, sed morte peccati, juxta illud
Propheticum: <i>Anima quae peccaverit, ipsa morietur</i> <i>(Ezech.&nbsp;XVIII,&nbsp;4)</i>.
Alioquin hanc communem mortem, qua et bruta solvuntur animalia, Enoch et Eliam
nondum vidisse cognoscimus. Da mihi corpus quod numquam languerit, aut quod
post languorem perpetua sanitate securum sit: et dabo tibi animam quae numquam
peccaverit, nec post virtutes deinceps peccatura sit, praesertim cum vicina
sint vitia virtutibus; et si paululum declinaveris, aut errandum tibi sit, aut
in praeceps cadendum. Quantum enim inter se distant pertinacia et
perseverantia, parcimonia et frugalitas, liberalitas et profusio, prudentia et
calliditas, fortitudo et temeritas, cautela et timiditas? quorum alia ad bona,
alia referuntur ad mala. Quod quidem et in corporibus invenitur. Si felli
provideris temperando, pituita succrescit. Si humores siccare festines,
inardescit sanguis, bile [<i>Al.</i> bili] vitiatur, et luteus color ora
perfundit. Certe ut cunctam medicorum adhibeamus diligentiam, et castigatis
vivamus cibis, et morborum fomitibus careamus et cruditate, occultis quibusdam
et soli Deo cognitis causis, vel frigore inhorrescimus, vel febre exardescimus,
vel torminibus ejulamus et veri medici Salvatoris imploramus auxilium,
dicimusque cum Apostolis: <i>Magister, salvos nos fac, perimus</i> <i>(Matth.&nbsp;VIII,&nbsp;25)</i>.</p>

<p><b>12</b>.&nbsp;<i>Respondet aliquot e Scriptura objectionibus</i>. — <i>C.&nbsp;</i>Esto,
ut nullus potuerit omne vitare peccatum in pueritia, adolescentia, et
juventute: numquid negare potes plurimos justos et sanctos viros post vitia,
omni se ad virtutes animo contulisse, et per has caruisse peccato? <i>A.&nbsp;</i>Hoc
est quod tibi in principio dixeram, in nostra esse positum potestate, vel
peccare, vel non peccare, et vel ad bonum, vel ad malum extendere manum, ut
liberum servetur arbitrium: sed hoc pro modo et tempore et conditione
fragilitatis humanae; perpetuitatem autem impeccantiae soli reservari Deo, et
ei qui Verbum caro factus, carnis detrimenta et peccata non pertulit. Nec quia
ad breve possum, coges me ut possim jugiter. Possum jejunare, vigilare,
ambulare, legere, psallere, sedere, dormire, numquid in perpetuum? <i>C.&nbsp;</i>Et
quare in Scripturis sanctis ad perfectam justitiam provocamur, ut est illud: <i>Beati
mundo corde, quoniam ipsi Deum videbunt</i> <i>(Matth.&nbsp;V,&nbsp;8)</i>; et:
<i>Beati immaculati in via, qui ambulant in lege Domini</i> <i>(Psal.&nbsp;CXVIII,&nbsp;1)</i>;
et Dei loquentis ad Abraham: <i>Ego sum Deus tuus, placeto in conspectu meo, et
esto sine macula,</i> vel <i>querela, et ponam testamentum meum inter me et te,
et multiplicabo te nimis</i> <i>(Genes.&nbsp;XVII,&nbsp;1)</i>? Si enim non
potest fieri quod Scriptura testatur, frustra praecepit ut fieret. <i>A.&nbsp;</i>Diversis
testimoniis Scripturarum eamdem quaestionem teris in theatrales praestigias,
quae unum eumdemque hominem personarum varietate mutata, in Martem Veneremque
producunt: ut qui prius rigidus et truculentus incesserat, postea solvatur in
mollitiem feminarum. Hoc enim quod nunc quasi novum objicis: <i>Beati mundo
corde,</i> et, <i>beati immaculati in via,</i> et, <i>Esto sine macula,</i> et
caetera hujuscemodi, Apostolo respondente convictum est, <i>Et ex parte
cognoscimus, et ex parte prophetamus</i>; et, <i>Nunc per speculum videmus in
aenigmate: cum autem venerit quod perfectum est, id quod ex parte fuerat
destructur</i> <i>(I&nbsp;Cor.&nbsp;XIII,&nbsp;9,&nbsp;10)</i>. Et mundum
igitur cor, quod postea sit visurum Deum, et beatitudinem vitae immaculatae, et
immaculatum cum Abraham vivere, in umbra possidemus et imagine. Quamvis aliquis
Patriarcha sit, quamvis Propheta, quamvis Apostolus, dicitur eis in Domino
Salvatore: <i>Si vos cum sitis mali, scitis bona dare filiis vestris, quanto
magis Pater vester qui in coelis est, dabit bona petentibus se</i> <i>(Matth.&nbsp;VII,&nbsp;11)</i>?
Denique et Abraham, cui dictum est: <i>Esto sine querela, et sine macula,</i>
conscientia fragilitatis suae cecidit pronus in terram. Cumque locutus esset ei
Deus: <i>Sarai uxor tua non vocabitur ultra Sarai, sed Sara erit nomen ejus, et
dabo tibi ex ea filium, et benedicam ei, et erit in gentes, et reges gentium ex
ipso erunt,</i> statim infertur: <i>Cecidit Abraham in faciem suam, risitque,
et dixit in mente sua: Si centenario nascetur filius, et si Sara nonaginta
annorum pariet? Dixitque Abraham ad Deum: Ismael vivat in conspectu tuo. Cui
respondit Deus: Etiam. Ecce Sara uxor tua pariet tibi filium, et vocabis nomen
ejus Isaac,</i> et reliqua <i>(Genes.&nbsp;XVII,&nbsp;15&nbsp;seqq.)</i>. Certe
audierat a Deo: <i>Ego sum Deus tuus, placeto in conspectu meo, et esto sine
macula</i> <i>(Ibid.,&nbsp;1)</i>, quare non credidit quod Deus repromisit, sed
risit in corde, putans se celare Deum, et aperte ridere non audens? Denique
causas incredulitatis exponens dicit in corde suo: Quomodo potest fieri, ut
centenarius de nonagenaria uxore generet filium? <i>Vivat,</i> inquit, <i>Ismael
in conspectu tuo,</i> quem semel dedisti. Difficilia non quaero, contentus sum
beneficio quod accepi. Quem occulta responsione arguens Deus, ait: <i>Etiam.</i>
Et est sensus: Fiet quod existimas non futurum. Sara uxor tua pariet tibi
filium, et antequam ista concipiat, prius quam ille nascatur, puero nomen
imponam. Ex errore enim tuo, quo risisti tacitus, filius tuus <i>Isaac, risus</i>
nomen accipiet. Sin autem ab his qui sunt mundo corde in hoc saeculo, putas
videri Deum, quare Moyses qui prius dixerat: <i>Vidi Dominum facie ad faciem,
et salva facta est anima mea</i> <i>(Genes.&nbsp;XXXII,&nbsp;30)</i>: postea
deprecatur, ut eum videat cognoscenter? quem quia dixerat se vidisse, audit a
Domino: <i>Non potes videre faciem meam. Non enim videbit homo faciem meam, et
vivet</i> <i>(Exod.&nbsp;XXXIII,&nbsp;20)</i>. Unde et Apostolus <i>(I&nbsp;Tim.&nbsp;I)</i>,
invisibilem solum Deum, qui et lucem habitat inaccessibilem, et quem nullus
hominum viderit, neque possit videre, appellat. Et Joannes evangelista sacra
voce testatur, dicens: <i>Deum nemo vidit umquam. Unigenitus Filius, qui est in
sinu Patris, ipse narravit</i> <i>(I&nbsp;Joan.&nbsp;IV,&nbsp;12)</i>. Qui
videt, et narrat, non quantus est ille qui visus est, nec quantum novit ille
qui narrat: sed quantum potest mortalium sensus accipere.</p>

<p><b>13</b>.&nbsp;<i>Vera perfectio in coelestibus reservatur</i>. — Quod
autem putas beatum esse, qui sit immaculatus in via, et ambulet in lege ejus,
ex sequenti sensu priorem intellige. Multis testimoniis supra didicisti, legem
nullum potuisse complere. Si autem Apostolus ad comparationem gratiae Christi,
quae prius lucra arbitrabatur in lege, reputavit quasi stercora, ut Christum
lucrifaceret, quanto magis nos scire debemus, ideo Christi et Evangelii gratiam
successisse, quia in lege nemo justificari potuit? Si autem [<i>Al.</i> ergo]
in lege nullus justificatur, quomodo ad perfectum [<i>Al.</i> perfectionem]
immaculatus est in via, qui adhuc ambulat, et ad calcem venire festinat? Certe
qui in cursu est, et in via graditur, minor est eo qui pervenit ad finem. Si
ergo immaculatus est ille atque perfectus, qui adhuc ambulat in via, et
graditur in lege, quid plus habebit ille, qui ad terminum viae legisque
pervenit? Unde et Apostolus de Domino loquitur <i>(Ephes.&nbsp;V)</i>, quod in
fine mundi, et in consummatione virtutum exhibeat sibi sanctam Ecclesiam, non
habentem maculam, neque rugam, quam vos putatis jam in ista carne mortali et
corruptibili esse perfectam, et audire meremini cum Corinthiis: <i>Jam perfecti
estis, jam divites facti estis, sine nobis regnatis</i> [Al. <i>regnastis</i>],
<i>atque utinam regnaretis, ut et nos regnaremus vobiscum</i> <i>(I&nbsp;Cor.&nbsp;IV,&nbsp;8)</i>:
cum vera et absque omni sorde perfectio in coelestibus reservetur, quando
sponsus loquetur ad sponsam: <i>Tota pulchra es, amica mea, et macula non est
in te</i> <i>(Cant.&nbsp;IV,&nbsp;7)</i>. Juxta quod et illud intelligitur: <i>Ut
sitis irreprehensibiles et simplices sicut filii Dei immaculati</i> <i>(Philipp.&nbsp;II,&nbsp;15)</i>:
quod non dixerit [<i>Al.</i> dixit] <i>estis,</i> sed <i>sitis,</i> in futurum
differens, non in praesenti esse contestans, ut hic labor sit atque contentio,
ibi laboris virtutisque praemia. Denique Joannes scribit: <i>Dilectissimi,
filii Dei sumus, et nondum apparuit quid erimus. Scimus, quia cum apparuerit,
similes ei erimus, quoniam eum videbimus sicuti est.</i> <i>(I&nbsp;Joan.&nbsp;III,&nbsp;2)</i>
Quamquam ergo filii Dei simus, tamen similitudo Dei, et vera contemplatio, tunc
nobis repromittitur, quando apparuerit in claritate sua.</p>

<p><b>14</b>.&nbsp;<i>Pelagii superbia in epist. ad Julianam</i>. — De hoc
superbiae tumore, et illa orandi prorumpit audacia, qua scribens ad viduam,
quomodo sancti debeant orare, pronuntias. &quot;Ille enim, inquis, merito ad
Deum extollit manus, ille preces bona conscientia fundit, qui potest dicere: Tu
enim nosti, Domine, quam sanctae, quam innocentes, quam purae sint ab omni
fraude, et injuria, et rapina, quas ad te expando manus: quam justa, quam
immaculata labia, et ab omni mendacio libera, quibus tibi, ut mihi miserearis,
preces fundo.&quot; Christiani est haec, an Pharisaei superbientis oratio? qui
etiam in Evangelio loquebatur: <i>Deus, gratias ago tibi, quia non sum sicut
caeteri homines, raptores, injusti, adulteri, et sicut hic publicanus: jejuno
bis in sabbatho, decimas do omnium quae possideo</i> <i>(Luc.&nbsp;XVIII,&nbsp;11)</i>.
Ille agit gratias Deo, quia ipsius misericordia non sit sicut caeteri homines,
peccata detestans, non assumens justitiam. Tu dicis: &quot;Domine, tu nosti
quam sanctae, quam innocentes, quam purae sint ab omni fraude, injuria et
rapina, quas ad te expando manus.&quot; Ille bis in sabbatho se jejunare dicit,
ut affligat carnem vitiis lascivientem, et omnis substantiae suae dat decimas. <i>Redemptio
enim animae viri, propriae divitiae</i> <i>(Prov.&nbsp;XIII,&nbsp;8)</i>. Tu
cum diabolo gloriaris, dicente: <i>Super sidera ascendam, ponam in</i> <i>coelo
thronum meum, et ero similis Altissimo</i> <i>(Isai.&nbsp;XIV,&nbsp;13,&nbsp;14)</i>.
David loquitur: <i>Lumbi mei impleti sunt illusionibus</i> <i>(Psal.&nbsp;XXXVII,&nbsp;8)</i>;
et, <i>Computruerunt cicatrices meae a facie insipientiae meae</i> <i>(Ibid.,&nbsp;6)</i>;
et, <i>Ne intres in judicium cum servo tuo;</i> et, <i>Non justificabitur in
conspectu tuo omnis vivens</i> <i>(Ps.&nbsp;CXLII,&nbsp;2)</i>. Tu sanctum et
innocentem et purum te esse jactas, et mundas ad Deum expandis manus. Nec
sufficit tibi in cunctis operibus gloriari, nisi ab omni sermonis orisque
peccato mundum esse te dicas, inferens quam justa, quam immaculata labia, et ab
omni mendacio libera. Ille canit: <i>Omnis autem homo mendax</i> <i>(Ps.&nbsp;CXV,&nbsp;2)</i>,
et hoc ipsum confirmat apostolica auctoritas, ut sit Deus verax <i>(Rom.&nbsp;III)</i>,
omnis autem homo mendax: et tu ab omni mendacio immaculata et justa et libera
possides labia. Isaias plangit: <i>Heu mihi misero, quoniam compunctus sum,
quia cum sim homo, et immunda labia habeam, in medio quoque populi immunda
labia habentis ego habito</i> <i>(Isai.&nbsp;VI,&nbsp;5)</i>: et postea
Seraphim ignitum carbonem forcipe comprehensum defert ad prophetae labia
purganda, non ut loqueris, arrogantis, sed sua vitia confitentis. Juxta illud
quod in psalmo dicitur: <i>Quid detur tibi, aut quid apponatur tibi ad linguam
dolosam? Sagittae potentis acutae cum carbonibus desolatoriis</i> <i>(Ps.&nbsp;CXIX,&nbsp;34)</i>.
Et post tantum tumorem, orantisque jactantiam et confidentiam sanctitatis,
quasi stultus stultis persuadere conaris, ut in extremo dicas: Quibus tibi ut
mihi miserearis preces fundo. Si sanctus es, si innocens, si ab omni sorde purgatus,
si nec sermone, nec opere peccasti, dicente Jacobo, <i>Qui in verbo non peccat,
iste perfectus</i> [Al. <i>justus</i>] <i>est vir;</i> et, <i>Nemo potest</i>
[Al. <i>potens</i>] <i>refrenare linguam suam</i> <i>(Jacob.&nbsp;III,&nbsp;2,&nbsp;8)</i>,
quomodo misericordiam deprecaris, ut videlicet plangas te, et fundas preces,
quia sanctus et purus es et innocens immaculatisque labiis, et ab omni liber
mendacio, Dei similis potestati? Sic Christus oravit in cruce: <i>Deus Deus
meus, ut quid dereliquisti me? longe a salute mea, verba delictorum meorum</i> <i>(Ps.&nbsp;XXI,&nbsp;1)</i>;
et rursum, <i>Pater, in manus tuas commendo spiritum meum</i> <i>(Ps.&nbsp;XXX,&nbsp;6)</i>,
et, <i>Pater, ignosce eis, quod enim faciunt, nesciunt</i> <i>(Luc.&nbsp;XXIII,&nbsp;34)</i>;
qui pro nobis agens gratias dixerat: <i>Confiteor tibi, Domine Pater coeli et
terrae</i> <i>(Mar.&nbsp;XI,&nbsp;25)</i>.</p>

<p><b>15</b>.&nbsp;<i>Ex Oratione Dominica</i>. — Sic docuit Apostolos suos, ut
quotidie in corporis illius sacrificio credentes audeant loqui: <i>Pater
noster, qui es in coelis, sanctificetur nomen tuum</i> <i>(Matth.&nbsp;VI,&nbsp;9)</i>.
Illi nomen Dei, quod per se sanctum est, in se sanctificari cupiunt; tu dicis:
&quot;Nosti, Domine, quam sanctae, et quam innocentes, et quam purae manus meae
sint.&quot; Illi inferunt: <i>Adveniat regnum tuum:</i> spem regni futuro
tempore praestolantes, ut regnante Christo, nequaquam regnet peccatum in
mortali eorum corpore, junguntque: <i>Fiat voluntas tua, sicut in coelo et in
terra,</i> ut imitetur Angelos humana fragilitas, et voluntas Domini compleatur
in terra. Tu dicis: &quot;Potest homo si voluerit omni carere peccato.&quot; <i>Panem
quotidianum,</i> sive, <i>super omnes substantias,</i> venturum Apostoli
deprecantur, ut digni sint assumptione corporis Christi. Et vos per nimiam
sanctitatem, securamque justitiam audacter vobis coelestia dona vendicatis.
Sequitur: <i>Dimitte nobis debita nostra, sicut et nos dimittimus debitoribus
nostris.</i> De baptismatis fonte surgentes, et regenerati in Dominum
Salvatorem, impleto illo, quod de se scriptum est: <i>Beati quorum remissae
sunt iniquitates, et quorum tecta sunt peccata</i> <i>(Ps.&nbsp;XXXI,&nbsp;1)</i>,
statim in prima communione corporis Christi dicunt: <i>Et dimitte nobis debita
nostra,</i> quae illis fuerant in Christi confessione dimissa; et tu arrogans
et superbus de sanctarum puritate manuum, et munditia eloquii gloriaris.
Quamvis sit hominis perfecta conversio, et post vitia atque peccata virtutum
plena possessio, numquid possunt sic esse sine vitio, quomodo illi, qui statim
de Christi fonte procedunt? Et tamen jubentur dicere: <i>Dimitte nobis debita
nostra, sicut et nos dimittimus debitoribus nostris</i> <i>(Matth.&nbsp;VI,&nbsp;13)</i>:
non humilitatis mendacio, ut tu interpretaris, sed pavore fragilitatis humanae
suam conscientiam formidantis. Illi dicunt: <i>Ne nos inducas in tentationem,</i>
tu cum Joviniano loqueris, eos qui plena fide baptisma consecuti sunt, tentari
ultra, et peccare non posse. Ad extremum inferunt: <i>Sed libera nos a malo.</i>
Quid precantur a Domino, quod habent in liberi arbitrii potestate? O homo, nunc
mundus factus es in lavacro, et de te dicitur: <i>Quae est ista, quae ascendit
dealbata, innitens super fratruelem suum?</i> ut lota quidem sit, sed custodire
non valeat puritatem, nisi a Domino Deo sustentetur. Quomodo cupis Dei
misericordia liberari, qui paulo ante liberatus es a peccatis? nisi hac ratione
qua diximus, ut cum omnia fecerimus, nos inutiles esse fateamur.</p>

<p><b>16</b>.&nbsp;<i>Pelagiana superbia</i>. Oratio ergo tua Pharisaei vincit
superbiam, et publicani comparatione damnatur; qui de longe stans, oculos ad
Deum non audebat attollere, sed percutiebat pectus suum, dicens: <i>Deus
propitius esto mihi peccatori.</i> Unde profertur Domini sententia: <i>Dico
vobis, descendit hic justificatus in domum suam plus quam ille. Omnis enim qui
se exaltat, humiliabitur, et qui se humiliat, exaltabitur.</i> Apostoli
humiliantur, ut exaltentur. Discipuli tui elevantur, ut corruant. Eidem adulans
viduae non erubescis dicere pietatem, quae nusquam reperiatur in terra, et
veritatem, quae ubique peregrina sit, in illa potissimum commorari, nec
recordaris illius sententiae: <i>Populus meus, qui beatum te dicunt, seducunt
te, et semitas pedum tuorum supplantant,</i> laudasque eam vocibus, et dicis,
&quot;O te felicem nimium, o beatam, si justitia quae esse jam non nisi in
coelo creditur, apud te solam inveniatur in terris!&quot; Docere est hoc, an
occidere? Levare de terra, an praecipitare de coelo, id mulierculae tribuere,
quod Angeli non audeant usurpare? Si autem pictas, veritas, atque justitia non
inveniuntur in terris, nisi in una muliere, ubi erunt justi tui, quos absque
peccato in terris esse jactabas? Quae duo capitula orationis et laudis, soles
cum tuis jurare discipulis non esse tua, cum perspicue in eis styli tui
splendor eluceat, et tanta sit venustas eloquii Tulliani, ut testudineo
incedens gradu, quae secreto doces, mittisque venalia, publice non audeas
profiteri [<i>al.</i> proferri]. O te felicem, cujus praeter discipulos nemo
conscribit libros, ut quidquid videris displicere, non tuum, sed alienum esse
contendas. Et quis ille tanti erit ingenii, ut leporem tui sermonis possit
imitari?</p>

<p><b>17</b>.&nbsp;<i>Quomodo infantes sine peccato sint</i>. — <i>C.&nbsp;</i>Non
possum ultra differre: omnis vincitur patientia vestrorum iniquitate verborum.
Oro te, quid infantuli peccavere? nec conscientia eis delicti imputari potest,
nec ignorantia, qui juxta Jonam prophetam manum dexteram nesciunt et sinistram
(<i>Jon. ult.</i>). Peccare non possunt, et possunt perire: genua labant,
vagitus verba non explicant, balbutiens lingua ridetur, et aeternae miseriae
cruciatus miseris praeparantur. <i>A.&nbsp;</i>Ah! nimium disertus esse
coepisti, ut non licam eloquens, postquam discipuli tui versi sunt in
magistros. Antonius orator egregius, in cujus laudibus Tullius pertonat,
disertos se ait vidisse multos, eloquentem adhuc neminem. Noli ergo mihi
oratorum et non tuis floribus ludere, per quos solent imperitorum atque
puerorum aures decipi, sed simpliciter dic mihi quid sentias. <i>C.&nbsp;</i>Hoc
dico, concedas mihi saltem eos esse sine peccato, qui peccare non possunt. <i>A.&nbsp;</i>Concedam
si in Christo fuerint baptizati, nec illico me tenebis in assensum sententiae
tuae, qua dixisti posse hominem sine peccato esse si velit: isti enim nec
possunt, nec volunt: sed sine ullo peccato per Dei gratiam sunt, quam in
baptismo susceperunt. <i>C.&nbsp;</i>Cogis me, ut ad invidiosum illud veniam, et
dicam tibi: Quid enim peccaverunt? ut statim in me populorum lapides conjicias,
et quem viribus non potes, voluntate interficias. <i>A.&nbsp;</i>Ille
haereticum interficit, qui esse haereticum patitur. Caeterum nostra correptio,
vivificatio est: ut haeresi moriens, vivas catholicae fidei. <i>C.&nbsp;</i>Sinos
scitis haereticos, cur non accusatis? <i>A.&nbsp;</i>Quia Apostolus <i>(Tit.&nbsp;III)</i>
me docet haereticum post unam et secundam correptionem vitare, non accusare,
sciens quia perversus sit, et suo judicio damnatus. Alioqui stultissimum est, super
fide mea, me ex alterius pendere judicio. Quid enim si te alius catholicum
dixerit, statimne assensum tribuam? Quicumque te defenderit, et perversa
credentem bene sentire dixerit, non hoc agit, ut te infamia liberet, sed ut se
infamet perfidiae. Multitudo sociorum nequaquam te catholicum, sed haereticum
esse demonstrabit. Verum haec Ecclesiastico calcentur pede, ne quasi parvulis
flentibus tristior quaedam imago monstretur. Hoc nobis praestet Dei timor, ut
omnes alios contemnamus timores. Proinde aut defende quod credis, aut relinque
quod defendere non potes. Quemcumque in defensionem tui adduxeris, non
patronum, sed socium nominabis.</p>

<p><b>18</b>.&nbsp;<i>Quare infantes baptizentur: et Cypriani testimonium</i>. <i>C.&nbsp;</i>Dic,
quaeso, et me omni libera quaestione, quare infantuli baptizentur? <i>A.&nbsp;</i>Ut
eis peccata in baptismate dimittantur. <i>C.&nbsp;</i>Quid enim commeruere
peccati? Quisquamne solvitur non ligatus? <i>A.&nbsp;</i>Me interrogas?
Respondebit tibi Evangelica tuba, Doctor Gentium, vas aureum in toto orbe
resplendens: <i>Regnavit mors ab Adam usque ad Moysen: etiam in eos, qui non
peccaverunt, in similitudinem praevaricationis Adam, qui est forma futuri</i> <i>(Rom.&nbsp;V,&nbsp;14)</i>.
Quod si objeceris dici esse aliquos, qui non peccaverunt, intellige eos illud
non peccasse peccatum, quod peccavit Adam praevaricando in paradiso praeceptum
Dei. Caeterum omnes homines, aut antiqui propagatoris Adam, aut suo nomine
tenentur obnoxii. Qui parvulus est, parentis in baptismo vinculo solvitur. Qui
ejus aetatis est, quae potest sapere, et alieno et suo, Christi sanguine liberatur.
Ac ne me putes haeretico sensu hoc intelligere, beatus martyr Cyprianus, cujus
te in Scripturarum testimoniis digerendis aemulum gloriaris, in epistola quam
scribit ad episcopum Fidum de infantibus baptizandis haec memorat: &quot;Porro
autem si etiam gravissimis delictoribus, et in Deum multo ante peccantibus, cum
postea crediderint, remissio peccatorum datur, et a baptismo atque gratia nemo
prohibetur, quanto magis prohiberi non debet infans, qui recens natus nihil
peccavit, nisi quod secundum Adam carnaliter natus, contagium mortis antiquae,
prima nativitate contraxit? Qui ad remissionem peccatorum accipiendam, hoc ipso
facilius accedit, quod illi remittuntur non propria, sed aliena peccata. Et
idcirco, frater charissime, haec fuit in concilio nostra sententia, a baptismo
atque gratia Dei, qui omnibus misericors et benignus et pius est, neminem per
nos debere prohiberi. Quod cum circa universos observandum sit atque
retinendum, tum magis circa infantes ipsos et recens natos observandum puta,
qui hoc ipso de ope nostra ad divinam misericordiam plus merentur, quod in
primo statim nativitatis suae ortu plorantes ac flentes, nihil aliud faciunt,
quam deprecantur.&quot;</p>

<p><b>19</b>.&nbsp;<i>Laudat S. Augustinum</i>. Scripsit dudum vir sanctus et
eloquens episcopus Augustinus ad Marcellinum, qui postea sub invidia tyrannidis
Heracliani ab haereticis innocens caesus est, duos libros de Infantibus
baptizandis contra haeresim vestram, per quam vultis asserere, baptizari
infantes non in remissionem peccatorum, sed in regnum coelorum, juxta illud
quod scriptum est in Evangelio: <i>Nisi quis renatus fuerit ex aqua et Spiritu
sancto, non potest intrare in regnum coelorum.</i> Tertium quoque ad eumdem
Marcellinum contra eos, qui dicunt idem quod vos, posse hominem sine peccato
esse, si velit, absque Dei gratia. Et quartum nuper ad Hilarium contra
doctrinam tuam, multa perversa fingentem. Alios quoque specialiter tuo nomini
cudere dicitur, qui necdum in nostras venere manus. Unde supersedendum huic
labori censeo, ne dicatur mihi illud Horatii: <i>In silvam ne ligna</i> <i>(Lib.&nbsp;I,
sat.&nbsp;10)</i>. Aut enim eadem diceremus ex superfluo: aut si nova
voluerimus dicere, a clarissimo ingenio occupata sunt meliora. Hoc unum dicam,
ut tamdem finiatur oratio, aut novum vos debere symbolum tradere, ut post
Patrem et Filium et Spiritum sanctum baptizetis infantes in regnum coelorum,
aut si unum et in parvulis et in magnis habetis baptisma, etiam infantes in
remissionem peccatorum baptizandos in similitudinem praevaricationis Adam. Quod
si injusta vobis videtur alienorum remissio peccatorum, qua non indiget qui
peccare non potuit, transite ad amasium vestrum (<i>Origenem</i>), qui
praeterita in coelis et antiqua delicta solvi dicit in baptismo, ut cujus in
caeteris auctoritate ducimini, etiam in hac parte errorem sequamini.</p>



</body>
</html>
