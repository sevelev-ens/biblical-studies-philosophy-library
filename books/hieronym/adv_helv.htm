<html>
<head>
<title>Hieronymus. Adversus Helvidium</title>
<meta name="author" content="Ruslan Khazarzar">
<meta name="keywords" content="Library of Ruslan Khazarzar, Hieronymus">
<meta name="description" content="Hieronymus, Latin">
<meta http-equiv="pragma" content="no-cache">
<style>
<!--
body      {background-color:#ffffff;color:#000000}
table     {background-color:#ffffff}
h1        {font-family:"Arial";font-size:16pt;margin-bottom:16pt;margin-top:16pt;text-align:center}
h2        {font-family:"Arial";font-size:14pt;margin-bottom:14pt;margin-top:14pt;text-align:center}
h3        {font-family:"Arial";font-size:12pt;margin-bottom:12pt;margin-top:12pt;text-align:center}
h4        {font-family:"Arial";font-size:11pt;margin-bottom:8pt;margin-top:8pt;text-align:center}
p         {font-family:"Arial";font-size:10pt;margin-bottom:2pt;margin-top:2pt;text-align:justify;text-indent:0pt}
p.m       {font-family:"Arial";font-size:9pt;margin-bottom:0pt;margin-top:0pt;text-align:justify;text-indent:25pt}
p.r       {font-family:"Arial";font-size:9pt;margin-bottom:0pt;margin-top:0pt;text-align:right;text-indent:0pt}
p.l       {font-family:"Arial";font-size:9pt;margin-bottom:0pt;margin-top:0pt;text-align:left;text-indent:0pt}
p.s       {font-family:"Arial";font-size:8pt;margin-bottom:0pt;margin-top:0pt;text-align:justify;text-indent:0pt}
p.c       {font-family:"Arial";font-size:9pt;margin-top:0pt;margin-bottom:0pt;text-align:center;text-indent:0pt}
a:link    {color:#000000;text-decoration:none}
a:visited {color:#000000;text-decoration:none}
a:active  {text-decoration:none}
a:hover   {color:#000000;text-decoration:underline}
span.g    {font-family:"Arial Unicode MS,Palatino Linotype,Code2000,TITUS Cyberbit Basic,Athena,Vusillus Old Face"}
span.h    {direction:rtl;font-size:12.0pt;font-family:"David"}
//-->
</style>
</head>

<body onselectstart="return false" oncopy="return false">

<table style='border:solid black .25pt' align=center cellpadding=15 cellspacing=0 width=700>
<tr><td>

<h2>Hieronymus Stridonensis</h2>

<h1>De Virginitate B. Mariae</h1>

<h4>(ed. J.-P. Migne, post. R.&nbsp;Khazarzar)</h4>

<p class=r>Patrologiae cursus completus. Series latina. Vol.&nbsp;23.
<br>Paris: Migne, 1845, pp.&nbsp;181&#150;206.</p>
<p>&nbsp;</p>

<p>Helvidius ex aliquot sacrae Scripturae testimoniis perperam intellectis, et
duorum veterum Patrum, Tertulliani scilicet, et Victorini Petabionensis
auctoritatibus parum perpensis, librum composuerat, in quo illud probare
contendebat, Mariam Virginem, postquam Jesum Dei Filium nulla hominis opera,
sed Spiritus sancti peperisset, deinde ex Joseph marito, communi caeterorum
hominum more, filios aliquot genuisse, qui <i>Fratres Domini</i> appellantur in
Evangelio. Quam insaniam ut fuco rationis aliquo obliniret, novo errore
cumulavit: siquidem matrimonio minime praestare virginitatem effutivit,
adductisque argumentis, immo mendaciis, probare conatus est. Erat ille, ut
videtur, e populo vulgaris homo, rusticanus, et vix primis quoque imbutus
litteris, tamque obscuri nominis, ut quamquam Romae eodem ac Hieronymus tempore
diversaretur, numquam de facie cognitus illi fuerit, qui albus, ut aiunt,
aterve esset, ignoraret. Addit Gennadius, Auxentii, qui sedem Mediolanensem invaserat,
Arianorum impiissimi, discipulum, et Symmachi, ejus nempe ethnici senatoris,
qui idololatriam scriptis defenderat, imitatorem eum exstitisse. Sed me illud
Gennadii testimonium non una de causa movet et trajectione puto gravissima
laborare. Ut quid enim in respondendo, Auxentium Helvidii Magistrum Hieronymus
praeteriret? Symmachum vero, nisi si nocendi animo, atque impietate, qua
ratione Helvidius fuisset imitatus, <i>qui librum neque sermone, neque ratione
nitidum,</i> quin etiam soloecis scatentem ediderit? Rursum si impietatem
aemulatur, quo pacto eum dicit Gennadius scripsisse, <i>Religionis studio?</i>
Non haec sane rectae rationi consonant, ut pariter referri ad Helvidium
possint. Ejus libello Hieronymus <i>rogatus a fratribus</i> demum respondit,
cum diu tamen facere distulisset, <i>ne respondendo dignus ille fieret, qui
vinceretur.</i> Pedem igitur collaturus, excerptas singulas haeretici
propositiones ex ordine impugnat, Scripturae locis, atque illo imprimis Matth.
I, 18, quo maxime adversarius abutebatur, expositis rite in eum sensum, ut
Deiparam Mariam continuo virginem perstitisse, neque edito Salvatore, virum
umquam cognovisse, quae catholicae Ecclesiae fides est, manifestissime evincat.
Eapropter titulum libro fecit, <i>De Beatae Mariae Virginitate perpetua:</i>
qui rursum a Gennadio dicitur in Corbeiensi codice, <i>egregius, et gratus
libellus, in quo ostenditur Beatissimam Mariam genitricem Domini nostri Jesu
Christi sicut virginem ante partum, ita virginem permansisse post partum.</i>
Quod Veterum spectat auctoritatem, satis habet de Tertulliano dicere, eum
Ecclesiae hominem non fuisse; sed Victorinum Petabionensem ejusdem ac
adversarius sententiae esse, pernegat: tum seriem ait Scriptorum infinitam
commovere se posse, atque opponere. Denique multa de laude virginitatis
edisserit, cujus praestantiam post luculentissime expositum Pauli ad Corinthios
testimonium, ex nuptiarum quoque, quae ob oculos ponit, incommodis extollit.
Qua de re cum ad Pammachium post annos decem scriberet Epist. 48, num. 17, <i>Dum
adviveret,</i> inquit, <i>sanctae memoriae Damasus, librum contra Helvidium de
Beatae Mariae virginitate perpetua scripsimus, in quo necesse fuit nobis ad
virginitatis beatitudinem praedicandam, multa de molestiis dicere nuptiarum.
Num vir egregius, et eruditus in Scripturis, et virgo Ecclesiae virginis
Doctor, aliquid in illo sermone reprehendit?</i> Ex hoc testimonio facile etiam
colligitur, quo tempore conscriptus sit liber. Nempe exeunte anno 384 ex
veterum martyrologiorum fide Damasus obiit: Hieronymus apud Damasum non ante
finem anni 382 Romae est diversatus, quemadmodum in epistolarum 19 et 20
chronologicis argumentis probatum est. Biennii autem, quod intercedit, priorem
annum sive 383 illi assignandum evincit testimonium hocce alterum ex epist. 22:
<i>Quantas molestias habeant nuptiae, et quot sollicitudinibus vinciantur, in
eo libro quem adversus Helvidium de B. Mariae perpetua virginitate edidimus,
puto breviter expressum.</i> Pertinet enim illa Epistola, ut suo loco
ostendimus, ad anni 384 priorem partem; huncque adeo, quem laudat contra
Helvidium librum, jamque ad vulgi manus fuisse indicat, superiori 383 oporteat
ascribi.</p>

<p>&nbsp;</p>

<h2>Eusebii Hieronymi Stridonensis Presbyteri<br>
De Perpetua virginitate B. Mariae,<br>
Adversus Helvidium, liber unus</h2>

<p>1.&nbsp;Nuper rogatus a fratribus, ut adversus libellum cujusdam Helvidii
responderem, facere distuli: non quod difficile fuerit, hominem rusticanum, et
vix primis quoque imbutum litteris, super veri assertione convincere; sed ne
respondendo dignus fieret, qui vinceretur. Huc accedebat quod homo turbulentus,
et solus in universo mundo sibi et laicus et sacerdos (qui, ut ait ille,
loquacitatem facundiam existimat [<i>Al.</i> existimet], et maledicere omnibus,
bonae conscientiae signum arbitratur) accepta materia disputandi, amplius
inciperet blasphemare, et quasi de sublimi loco in totum orbem ferre
sententiam: meque quia veritate non posset, laceraret [<i>Al.</i> lacerare]
conviciis. Verum quia hae omnes tam justae silentii mei causae, ob scandalum
fratrum, qui ad ejus rabiem movebantur, justiori fine cessarunt, jam ad radices
infructuosae arboris Evangelii securis est admovenda <i>(Matth. 3, 10)</i>, et
cum infecunditate foliorum tradenda flammis, ut discat aliquando reticere, qui
numquam didicit loqui.</p>

<p>2.&nbsp;Igitur sanctus mihi invocandus est Spiritus, ut beatae Mariae
virginitatem suo sensu, ore meo defendat. Invocandus est Dominus Jesus, ut
sacri ventris hospitium, cujus decem mensibus inhabitator fuit, ab omni
concubitus suspicione tueatur. Ipse quoque Deus Pater est imprecandus, ut
matrem Filii sui, virginem ostendat fuisse post partum, quae fuit mater
antequam nupta. Non campum rhetorici desideramus eloquii, non Dialecticorum
tendiculas, nec Aristotelis spineta conquirimus: ipsa Scripturarum verba
ponenda sunt: ipsis quibus adversum nos usus est testimoniis, revincatur, ut
intelligat, se et legere potuisse quae scripta sunt, et non potuisse quae
pietate roborata sunt, cognoscere.</p>

<p>3.&nbsp;<i>Helvidius.</i>—Prima ejus propositio fuit: &quot;Matthaeus
loquitur: <i>Christi autem generatio sic erat: Cum esset desponsata mater ejus
Maria Joseph, priusquam convenirent, inventa est habens in utero de Spiritu
sancto. Joseph autem vir ejus cum esset justus, et nollet eam traducere, voluit
occulte dimittere eam. Haec autem eo cogitante, ecce Angelus Domini in somnis
apparuit ei, dicens: Joseph, fili David, ne timeas accipere Mariam conjugem
tuam. Quod enim natum est in ea, de Spiritu sancto est</i> <i>(Matth. I, 18
seqq.)</i>. Ecce, inquit, habes <i>desponsatam,</i> non <i>commendatam,</i> ut
dicis, et utique non ob aliud desponsatam, nisi quandoque nupturam. Neque enim
de non conventuris Evangelista dixisset: <i>Priusquam convenirent:</i> quia
nemo de non pransuro dicit, antequam pranderet. Deinde ab Angelo <i>uxorem</i>
appellatam et <i>conjunctam.</i> Audiamus nunc quid Scriptura pronuntiet: <i>Exsurgens,</i>
inquit, <i>Joseph a somno, fecit sicut praeceperat ei Angelus Domini: et accepit
uxorem suam, et non cognovit eam, donec peperit filium suum</i> <i>(Matth. I,
24, 25)</i>.</p>

<p>4.&nbsp;<i>Hieronymus. Praepositio</i> ante <i>quid ostendit. Maria quare
virgo sponsata conceperit.</i>—Curramus per singula, et impietatem iisdem,
quibus ingressa est, vestigiis persequentes, pugnantia inter se dixisse
doceamus. <i>Desponsatam</i> confitetur: et statim <i>uxorem</i> vult esse quam
confessus est sponsam. Rursum quam uxorem nominat, dicit non ob aliud
desponsatam, nisi quandoque nupturam. Et ne parum hoc arbitremur: &quot;Habes,
inquit, <i>desponsatam,</i> et non <i>commendatam,</i> id est, necdum uxorem,
necdum maritali vinculo copulatam. In eo vero quod ait, Neque enim de non
conventuris Evangelista dixisset: <i>Priusquam convenirent:</i> quia nemo de
non pransuro dicit, antequam pranderet, doleamne, an rideam, nescio.&quot;
Imperitiae arguam, an temeritatis accusem? Quasi si quis dixerit: Antequam in
portu pranderem, ad Africam navigavi, non possit stare sententia, nisi ei in
portu prandendum quandoque sit. Aut si velimus dicere: Paulus apostolus
antequam ad Hispanias pergeret, Romae in vincula conjectus est. Aut certe
illud: Helvidius antequam poenitentiam ageret, morte praeventus est: statim aut
Paulo post vincula ad Hispanias sit eundum: aut Helvidio poenitentia agenda
post mortem; cum Scriptura dicat: <i>In inferno autem quis confitebitur tibi</i>
<i>(Psal. VI, 6)</i>? Ac non potius sit intelligendum, quod, <i>ante,</i>
praepositio, licet saepe consequentiam indicet, tamen nonnumquam ea tantum quae
prius cogitabantur, ostendat. Unde nec necesse sit ut cogitata fiant, cum aliud
ideo intervenerit, ne ea quae cogitata sunt, fierent. Igitur cum Evangelista
dicat: <i>priusquam convenirent,</i> proximum nuptiarum tempus ostendit, et in
eo jam rem fuisse ut, quae prius sponsa fuerat, esse uxor inciperet. Quasi
dixerit: Antequam oscula amplexusque miscerent; antequam rem agerent nuptiarum,
inventa est habens in utero. Inventa est autem a nullo alio, nisi a Joseph, qui
sponsae uterum tumentem pene jam licentia maritali, et curiosis oculis
deprehendit. Non tamen sequitur, ut prioribus docuimus exemplis, eum cum Maria
convenisse post partum, cujus conveniendi desiderium, uteri conceptione
sublatum est. Quod autem in somnis dicitur ad Joseph: <i>Ne timeas accipere
Mariam uxorem tuam.</i> Et rursum: <i>Exsurgens autem Joseph a somno, fecit
sicut praecepit ei Angelus Domini, et accepit uxorem suam,</i> nullum movere
debet, quasi ex eo quod <i>uxor</i> est appellata, <i>sponsa</i> esse desierit:
cum hanc esse Scripturae divinae consuetudinem noverimus, ut <i>sponsas</i>
appellet <i>uxores.</i> Sicut in sequentibus Deuteronomii testimoniis
approbatur: <i>Si quis,</i> inquit, <i>invenerit virginem desponsatam viro in
campo, et vim faciens dormierit cum ea, morte moriatur, quia humiliavit uxorem
proximi sui</i> <i>(Deut. XXII, 25)</i>. Et in alio loco: <i>Si autem fuerit
adolescentula desponsata viro, et invenerit homo eam in civitate, et dormierit
cum ea, educetis utrumque ad portas civitatis illius, et lapidabuntur
lapidibus, et morientur. Adolescentula quidem, quia non proclamavit, cum esset
in civitate: vir autem, quia humiliavit uxorem proximi sui: et eradicabitis
malum [Al.</i> malignum] <i>ex vobismetipsis</i> <i>(Ibid., 23, 24)</i>. Necnon
et alibi: <i>Et quis ille homo, cui desponsata est uxor, et non accepit [Al.
accipiet] eam? Vadat et revertatur in domum suam, ne forte moriatur in bello,
et homo alius accipiat eam</i> <i>(Deut. XX, 7)</i>. Si cui autem scrupulus
commovetur, quare desponsata, et non potius sine sponso, sive (ut Scriptura
appellat) marito, virgo conceperit, sciat triplicem fuisse rationem. Primo, ut
per genealogiam Joseph, cujus Maria cognata erat, origo quoque Mariae
monstraretur. Secundo, ne juxta legem Moysi ut adultera lapidaretur a populo.
Tertio, ut ad Aegyptum fugiens haberet solatium, custodis potius quam mariti.
Quis enim in tempore illo credidisset Virgini de sancto eam Spiritu concepisse;
venisse angelum Gabriel, Dei detulisse mandatum; ac non magis quasi adulteram,
juxta exemplum Susannae, sententiae omnium condemnassent, cum hodie, toto jam
credente mundo, argumententur Judaei, Isaia dicente, <i>Ecce virgo in utero
concipiet, et pariet filium</i> <i>(Isai. VII, 14)</i>, in Hebraeo <i>juvenculam</i>
scriptum esse, non <i>virginem,</i> id est, AALMA, non BETHULA? Adversus quos
in alio loco competentius disseremus. Denique excepto Joseph, et Elisabeth, et
ipsa Maria, paucisque admodum, si quos ab his audisse possumus aestimare, omnes
Jesum filium aestimabant Joseph: intantum, ut etiam Evangelistae opinionem
vulgi exprimentes, quae vera historiae lex est, patrem cum dixerint Salvatoris,
ut ibi, <i>Et venit in spiritu in Templum</i> (haud dubium quin Simeon) <i>et
cum inducerent parentes ejus puerum Jesum, ut facerent de illo secundum
consuetudinem legis</i> <i>(Luc. II, 27)</i>. Et alibi: <i>Et erant pater
illius et mater admirantes super his quae dicebantur de eo</i> <i>(Ibid., 33)</i>.
Et rursum: <i>Et ibant parentes ejus per annum in Jerusalem in solemni die
Paschae</i> <i>(Ibid., 41)</i>. Ac deinde: <i>Et completis diebus cum
reverterentur, remansit puer Jesus in Jerusalem, et non cognoverunt parentes
ejus</i> <i>(Ibid., 43)</i>. Ipsa quoque Maria quae ad Gabrielem responderat,
dicens, <i>Quomodo erit hoc, quia virum non cognovi,</i> quid de Joseph
loquitur, ausculta: <i>Fili, quid fecisti nobis sic? Ecce pater tuus et ego,
dolentes quaerebamus te</i> <i>(Ibid., 48)</i>. Non hic Judaeorum, ut plerique
argumentantur, non illudentium vox est. Evangelistae patrem Joseph dicunt:
patrem Maria confitetur. Non quod (ut superius indicavi) vere pater Joseph
fuerit Salvatoris; sed quod ad famam Mariae conservandam, pater sit ab omnibus
aestimatus, qui antequam moneretur ab Angelo: <i>Joseph, fili David, ne
timueris accipere Mariam conjugem tuam; quod enim in ea natum est, de Spiritu
sancto est</i> <i>(Matth. I, 20)</i>, cogitabat occulte dimittere eam. Intantum
suum non esse, qui conceptus fuerat, confidebat. Sed jam satis docendi magis,
quam respondendi studio disputatum est, cur Joseph pater Domini, cur Maria
appellata sit conjux: in quo et hoc breviter continetur, cur fratres ejus
quidam esse dicantur.</p>

<p>5.&nbsp;<i>Helvidius.</i>—Verum quia suum locum huic quaestiunculae
reservamus, et ad reliqua festinat oratio: nunc illud est disserendum, quomodo
Scriptura dicat: <i>Exsurgens autem Joseph a somno, fecit sicut praecepit ei
Angelus Domini, et accepit uxorem suam, et non cognoscebat eam, donec peperit
filium, et vocavit nomen ejus Jesum</i> <i>(Matth. I, 24, 25)</i>. In quo
primum adversarius superfluo labore desudat, cognoscendi verbum ad coitum
magis, quam ad scientiam referendum: quasi hoc quisquam negaverit, et eas
ineptias quas redarguit, aliquando prudens quispiam potuerit suspicari. Deinde
vult docere, quod <i>donec,</i> sive <i>usque</i>, adverbium, certum tempus
significet: quo completo fiat id, quod usque ad illud temporis quod
praescriptum est, non fiebat, velut in praesenti: <i>Et non cognoscebat eam,
donec peperit filium.</i> Apparet, inquit, cognitam esse post partum, cujus
cognitionem filii tantum differebat generatio. Et ad hoc approbandum congerit
de Scripturis exempla quamplurima, more Andabatarum gladium in tenebris
ventilans, et linguae sonum ad confodienda sui tantum corporis membra
concutiens.</p>

<p>6.&nbsp;<i>Hieronymus.</i>—Ad quod nos breviter respondemus, <i>et
cognoscebat, et usque,</i> sermonem, in Scripturis sanctis, dupliciter
intelligi. Et de eo quidem quod scriptum est, <i>cognoscebat,</i> ad coitum
esse referendum, ipse disseruit: nullo dubitante, quin ad scientiam saepe
referatur, ut ibi: <i>Remansit puer Jesus in Jerusalem, et non cognoverunt
parentes ejus.</i> Nunc illud est ostendendum, ut quomodo ibi consuetudinem
Scripturae secutus est, sic etiam in <i>donec,</i> ejusdem Scripturae
auctoritate frangatur, quae saepe certum tempus (ut ipse disseruit) in ejus
assumptione significat, saepe infinitum, ut est illud, quod Deus ad quosdam
loquitur in Propheta: <i>Ego sum, ego sum, et donec senescatis ego sum</i> <i>(Isai.
XLIII; Jerem. VII)</i>. Numquid postquam illi senuerint, Deus esse desistet? Et
Salvator in Evangelio ad Apostolos, <i>Ecce ego,</i> inquit, <i>vobiscum sum
omnibus diebus usque ad consummationem saeculi</i> <i>(Matt. XXVIII, 20)</i>.
Ergo post consummationem saeculi a discipulis suis Dominus abscedet, et tunc
quando in duodecim soliis judicaturi sunt duodecim tribus Israel <i>(Matth.
XIX, 38)</i>, Domini consortio fraudabuntur? Paulus quoque apostolus Corinthiis
scribens: <i>Primitiae,</i> ait, <i>Christus: deinde hi qui sunt Christi, qui
in adventu ejus crediderunt: deinde finis, cum tradiderit regnum Deo et Patri,
cum destruxerit omnem principatum et omnem potestatem et virtutem. Oportet enim
illum regnare, donec ponat omnes inimicos sub pedibus ejus, omnia enim sub pedibus
ejus subjecit</i> <i>(I Cor. XV, 23, 26)</i>. Esto, de homine dictum sit, non
negamus de eo qui passus est crucem, qui postea sedere jubetur a dextris. Quid
sibi vult hoc quod ait, <i>Oportet enim illum regnare, donec ponat omnes
inimicos sub pedibus ejus?</i> Numquid tamdiu regnaturus est Dominus, donec
incipiant esse inimici sub pedibus ejus; et postquam illi sub pedibus fuerint,
regnare desistet: cum utique tunc magis regnare incipiet, cum inimici coeperint
esse sub pedibus? David quoque in quarto graduum psalmo: <i>Sicut oculi
ancillae in manibus dominae suae, ita oculi nostri ad Dominum Deum nostrum,
donec misereatur nostri</i> <i>(Psal. CXXII, 3)</i>. Ergo tamdiu Propheta
oculos habebit ad Dominum, quamdiu misericordiam impetret, et post impetratam
misericordiam, oculos torquebit in terram? Qui in alio loco dicit: <i>Oculi mei
defecerunt in salutare tuum, et in verbum justitiae tuae</i> <i>(Psal. CXVIII,
123)</i>. Poteram super hoc innumerabilia exempla congerere, et omnem
lacessentis procacitatem, testimoniorum nube celare; verum adhuc pauca
subjiciam, ut his similia ipse sibi lector inveniat.</p>

<p>7.&nbsp;Loquitur in Genesi sermo divinus: <i>Et tradiderunt Jacob deos
alienos, qui erant in manibus eorum, et inaures quae erant in auriculis eorum.
Et abscondit ea Jacob subter terebinthum, quae est in Sichimis, et perdidit ea
usque in hodiernum diem</i> <i>(Gen. XXXV, 4 seq.)</i>. Item in fine
Deuteronomii: <i>Et defunctus est Moyses servus Domini in terra Moab per verbum
Domini, et sepelierunt eum in Geth, prope domum Phegor, et nemo scit sepulcrum
ejus usque in diem istum</i> <i>(Deut. XXXIV, 6, sec. LXX)</i>. Certe hodiernus
dies illius temporis aestimandus est, quo historia ipsa contexta est, sive
Moysen dicere volueris auctorem Pentateuchi, sive Ezram ejusdem instauratorem
operis, non recuso. Nunc hoc quaeritur, an id quod dictum est, <i>usque in diem
istum,</i> ad illam referatur aetatem, qua libri editi sive conscripti sunt.
Doceat igitur post illam diem tot jam annorum usque ad nos voluminibus exactis,
aut idola, quae sub terebintho condita fuerant, reperta, aut Moysi tumulum
investigatum, quia obnixe asserit, post <i>donec</i> et <i>usque,</i> esse
incipere, quod tamdiu non fuit quamdiu <i>usque</i> compleretur et <i>donec.</i>
Quin potius animadvertat Scripturae sanctae idioma, et nobiscum, in quo
haesitabat, intelligat ea, de quibus posset ambigi, si non fuissent scripta,
signari, caetera vero nostrae intelligentiae derelinqui. Si enim adhuc recenti
tempore, viventibus his qui viderant Moysen, sepulcrum ejus potuit ignorari,
multo magis tot saeculis praetereuntibus. Juxta quod et illud intelligitur de
Joseph, Evangelistam id indicasse, de quo scandalum poterat moveri, non eam
cognitam esse a vito suo usque ad partum, ut multo magis intelligeremus
cognitam non fuisse post partum, a qua tunc se abstinuit, cum adhuc de visione
poterat fluctuare.</p>

<p>8.&nbsp;Ad summam, illud requiro, quare se abstinuerit Joseph usque ad
partus diem. Respondebit utique, quia Angelum audierit dicentem: <i>Quod enim
in ea natum est, de Spiritu sancto est</i> <i>(Matth. I, 20)</i>. Ad quod nos
inferimus, et certe audierat, <i>Joseph, fili David, ne timeas accipere Mariam
uxorem tuam</i> <i>(Ibid., 20)</i>. Prohibitum ei fuerat, ne relinqueret, ne
adulteram existimaret uxorem. Numquid et a congressu conjugis separatus fuerat,
cum utique ne separaretur magis fuisset admonitus? Et audebat, inquit, vir
justus, Dei in utero audiens filium, de uxoris coitu cogitare? Pulchre. Qui
ergo somnio tantum credidit, ut uxorem non auderet attingere: is postquam
pastorum voce cognoverat, Angelum Domini venisse de coelis, et dixisse ad eos: <i>Nolite
timere; ecce evangelizo vobis gaudium magnum, quod erit omni populo, quia natus
est vobis hodie Salvator, qui est Christus Dominus in civitate David</i> <i>(Luc.
II, 10, et seq.)</i>; et cum eo laudes militiae concinuisse coelestis: <i>Gloria
in excelsis Deo, et super terram pax hominibus bonae voluntatis:</i> qui Simeonem
justum inter amplexus parvuli viderat praedicantem, <i>Nunc dimittis servum
tuum, Domine, secundum verbum tuum in pace: quia viderunt oculi mei salutare
tuum</i> <i>(Ibid., 27)</i>: qui Annam prophetissam, Magos, stellam, Herodem,
Angelos viderat; qui, inquam, miracula tanta cognoverat, Dei templum, Spiritus
sancti sedem, Domini sui matrem audebat attingere? Et certe <i>Maria
conservabat omnia verba haec, conferens in corde suo</i> <i>(Ibid., 51)</i>. Ac
ne impudenter [<i>Al.</i> imprudenter] neges, ista ignorasse Joseph: <i>Et
erant,</i> inquit Lucas, <i>pater illius, et mater admirantes super his, quae
dicebantur de eo.</i> Licet tu mira impudentia haec in Graecis codicibus
falsata contendas, quae non solum omnes pene Graeciae Tractatores in suis
voluminibus reliquerunt; sed nonnulli quoque e Latinis, ita ut in Graecis
habetur, assumpserint. Nec necesse est nunc de exemplariorum varietate
tractare, cum omne et veteris et novae Scripturae instrumentum in Latinum
sermonem exinde translatum sit, et multo purior manare credenda sit fontis
unda, quam rivi.</p>

<p>7.&nbsp;<i>Helvidius.</i>—&quot;Haec, ais, apud me nugae sunt. et
argumentationes superfluae, et disputatio magis curiosa, quam vera. Numquid non
potuit Scriptura dicere: <i>Et accepit uxorem suam, et non fuit amplius ausus
contingere eam</i> <i>(Gen. XXXVIII, 26)</i>: sicut de Thamar dixit et Juda?
Aut defuerunt Matthaeo verba quibus id quod intelligi volebat, posset effari? <i>Non
cognovit,</i> inquit, <i>eam donec peperit filium</i> <i>(Matth. I, 25)</i>.
Post partum ergo cognovit, cujus cognitionem ad partum usque distulerat.&quot;</p>

<p>8.&nbsp;<i>Hieronymus.</i>—Si tam contentiosus es, jam nunc tua mente
superaberis. Nolo mihi aliquod inter partum et coitum tempus interseras. Nolo
dicas: <i>Mulier quaecumque concepit et peperit masculum, immunda erit septem
diebus, secundum dies secessionis et purgationis suae immundata erit: et octavo
die circumcidet carnem praeputii ejus, et triginta tribus diebus sedebit in
sanguine puro, et omne sanctum non tanget,</i> et reliqua <i>(Levit. XII, 2, 3)</i>.
Statim eam invadat Joseph: statim audiat per Jeremiam: <i>Equi insanientes in
feminas facti sunt mihi, unusquisque ad uxorem proximi sui hinniebat</i> <i>(Jerem.
V, 8)</i>. Alioqui quomodo stare poterit, <i>Non cognovit eam, donec peperit
filium:</i> si post purgationis tempus exspectat: si quadraginta rursum diebus
tanto tempore dilata libido differtur? Polluatur cruore puerpera: obstetrices
suscipiant parvulum vagientem: maritus lassam teneat uxorem. Sic incipiant
nuptiae, ne Evangelista mentitus sit. Sed absit, ut hoc de matre Salvatoris et
viro justo sit aestimandum. Nulla ibi obstetrix: nulla muliercularum sedulitas intercessit.
Ipsa pannis involvit infantem, ipsa et mater et obstetrix fuit. <i>Et
collocavit eum,</i> inquit, <i>in praesepio, quia non erat ei locus in
diversorio</i> <i>(Luc. II, 7)</i>. Quae sententia et apocryphorum deliramenta
convincit, dum Maria ipsa pannis involvit infantem; et Helvidii expleri non
patitur voluptatem, dum in diversorio locus non fuit nuptiarum.</p>

<p>9.&nbsp;<i>Helvidius.</i>—Verum quia jam satis abundeque respondimus ad id
quod proposuerat, <i>Antequam convenirent,</i> et <i>Non cognovit eam, donec
peperit filium,</i> ad tertiam veniendum est quaestionem, ut juxta
disputationis ejus ordinem, etiam nostrae responsionis ordo procedat. Vult enim
alios quoque filios Mariam procreasse; et ex eo quod scriptum est: <i>Ascendit
autem Joseph in civitatem David, ut profiteretur cum Maria uxore sua
praegnante. Factum est autem cum ibi essent, impleti sunt dies, ut pareret, et
peperit filium suum primogenitum</i> <i>(Luc. II, 4 et seqq.)</i>: nititur
approbare <i>primogenitum</i> non posse dici, nisi eum qui habeat et fratres:
sicut unigenitus ille vocatur, qui parentibus solus sit filius.</p>

<p>10.&nbsp;<i>Hieronymus.</i>—Nos autem ita definimus: Omnis unigenitus est
primogenitus: non omnis primogenitus est unigenitus. Primogenitus est, non
tantum post quem et alii: sed ante quem nullus. <i>Omne</i>, inquit Dominus ad
Aaron, <i>quod aperit vulvam, ab omni carne quae offertur Domino, ab homine
usque ad pecus, tibi erunt: tantummodo pretiis redimant primogenita hominum, et
primogenita pecorum immundorum</i> <i>(Exod. XXXIV, 19, 20, et Num. XVIII, 15)</i>.
Definivit sermo Dei, quid sit primogenitum, <i>Omne,</i> inquit, <i>quod aperit
vulvam.</i> Alioqui si non est primogenitus, nisi is tantum, quem sequuntur
fratres, tamdiu sacerdotibus primogenita non debentur quamdiu et alia fuerint
procreata; ne forte partu postea non sequente, unigenitus sit, et non
primogenitus. <i>Redemptio,</i> inquit, <i>ejus erit ab uno mense, aestimatio
quinque siclorum. Siclus, secundum siclum sanctuarii, viginti oboli sunt.
Tantummodo primogenita vitulorum, et primogenita ovium, et primogenita caprarum
non redimes, quia sancta sunt</i> <i>(Num. XVIII, 16, 17)</i>. Cogit me sermo
Dei, ut omne quod aperit vulvam, si de mundis animalibus sit, Deo voveam; si de
immundis, redimam: dans pretium sacerdoti. Possum respondere, et dicere. Quid
me in unius mensis stringis articulo? Quid primogenitum vocas, quem an fratres
sequantur, ignoro? Exspecta donec nascatur secundus. Nihil debeo sacerdoti,
nisi et ille fuerit procreatus, per quem is qui ante natus est, incipiat esse
primogenitus. Nonne mihi ipsi apices loquentur, et me stultitiae redarguent,
eum esse dictum primogenitum, qui aperiat vulvam, non qui habeat et fratres?
Denique interrogo de Joanne, quem constat esse unigenitum, an et primogenitus
fuerit? Utrumne et ipse secundum Legem, pro toto ei legi fuerit obnoxius?
Ambigi non potest. Certe de Salvatore Scriptura sic loquitur: <i>Cum expleti
essent dies purgationis eorum, secundum Legem Moysi, duxerunt eum in Jerusalem,
ut offerrent eum Domino: sicut scriptum est in Lege Domini: Quia omne
masculinum adaperiens vulvam, sanctum Domino vocabitur, et ut darent hostias
secundum quod dictum est in Lege Domini, par turturum, aut duos pullos
columbarum</i> <i>(Luc. II, 22 seqq.)</i>. Si haec lex tantum ad primogenitos
pertinet, primogenitum autem sequentes faciunt, non debuit lege primogeniti
teneri, qui de sequentibus ignorabat. Sed quia tenetur lege primogeniti, etiam
ille quem fratres caeteri non sequuntur: colligitur eum primogenitum vocari,
qui vulvam aperiat et ante quem nullus sit, non eum quem frater post genitus
subsequatur. Moyses scribit in Exodo: <i>Factum est autem circa mediam noctem
et, Dominus percussit omne primogenitum in terra Aegypti, a primogenito
Pharaonis, qui sedebat super thronum ejus, usque ad primogenitum captivae, quae
est ad lacum, et omne primogenitum pecoris</i> <i>(Exod. XII, 29)</i>. Responde
mihi, Qui tunc ab exterminatore fuerant interempti, primogeniti fuerunt an et
unigeniti? Si primogeniti tantum illi vocantur, qui fratres habent, ergo ab
internecione unigeniti liberati sunt. Si autem ut unigeniti caesi sunt, contra
sententiam factum est, et inter primogenitos et unigeniti morerentur. Aut
unigenitos liberabis a poena, et ridiculus eris: aut si confiteberis
interfectos, ingratis obtinebimus, et unigenitos primogenitos appellari.</p>

<p>11.&nbsp;<i>Helvidii ultima propositio.</i>—Extrema propositio fuit (licet
id ipsum in primogenito voluerit ostendere), fratres Domini in Evangeliis
nominari, ut ibi: <i>Ecce mater ejus et fratres ejus stabant foris, quaerentes
loqui cum eo</i> <i>(Luc. VIII, 20)</i>. Et alibi: <i>Post haec descendit
Capharnaum, ipse et mater ejus, et fratres ejus</i> <i>(Joan. II, 12)</i>. Et
ibi: <i>Dixerunt ergo fratres ejus ad eum: Transi hinc, et vade in Judaeam, ut
et discipuli tui videant opera tua quae facis. Nemo enim aliquid in occulto
faciens, quaerit ipse in palam esse. Si haec facis, manifesta teipsum mundo</i>
<i>(Joan. VII, 3, 4)</i>. Joanne desuper inferente: <i>Neque enim fratres ejus
tunc credebant in eum</i> <i>(Ibid. 5)</i>. Item Marcus et Matthaeus: <i>Et
docebat eos in synagoga eorum in patria sua, ita ut stuperent, et dicerent:
Unde huic omnis haec sapientia et virtutes? Nonne hic est fabri filius? nonne
mater ejus dicitur Maria, et fratres ejus Jacobus et Joseph, et Simon et Judas,
et sorores ejus omnes apud nos sunt</i> <i>(Marc. XIII, 5; V, 24)</i>? Lucas
quoque in Actibus Apostolorum ita refert: <i>Hi omnes erant instantes unanimes
in oratione cum mulieribus et Maria matre Jesu, et fratribus ipsius</i> <i>(Act.
I, 14)</i>. Necnon et Paulus Apostolus in eadem historiae veritate pari voce
concordat: <i>Ascendi autem secundum revelationem, et neminem vidi, nisi Petrum
et Jacobum fratrem Domini</i> <i>(Galat. II, 2)</i>. Et rursum in alio loco: <i>Numquid
non habemus potestatem manducandi et bibendi? Numquid non habemus potestatem</i>
<i>uxores circumducendi, sicut et caeteri Apostoli, et fratres Domini, et
Cephas</i> <i>(I Cor. IX, 4, 5)</i>? Et ne forte aliquis Judaeorum testimonium
non admitteret, qui etiam nomina fratrum illius ediderunt, simili eos asserens
[<i>Al.</i> asseris] in fratribus errore deceptos, quo &quot;in patre
aestimando sunt lapsi, argute praecavit, et ait: Haec eadem vocabula ab
Evangelistis in alio loco nominari, et eosdem esse fratres Domini, filios
Mariae.&quot; Matthaeus loquitur: <i>Erant autem ibi </i>(haud dubium quin ante
crucem Domini) <i>et mulieres multae a longe spectantes, quae secutae fuerant
Jesum a Galilaea, ministrantes illi. Inter quas erant Maria Magdalene, et Maria
Jacobi, et Joseph mater, et mater filiorum Zebedaei</i> <i>(Matth. XXVII, 55,
56)</i>. Item Marcus: <i>Erant autem et mulieres a longe aspicientes, inter
quas erant Maria Magdalene, et Maria Jacobi minoris, et Joseph mater, et Salome</i>
<i>(Marc. XV, 40)</i>: ibique post modicum: <i>Et aliae multae quae ascenderant
cum eo in Jerusalem.</i> Necnon et Lucas: <i>Erant autem Maria Magdalene et
Joanna, et Maria Jacobi, et caeterae cum eis</i> <i>(Luc. ult. 10)</i>.</p>

<p>12.&nbsp;<i>Hieronymus.</i>—Haec idcirco replicavimus, ne calumnietur et
clamitet, ea quae pro se faciant, a nobis esse subtracta, et sententiam suam,
non testimoniis Scripturarum, sed lubrica disputatione convulsam. &quot;Ecce,
inquit, Jacobus et Joseph filii Mariae, iidem quos Judaei fratres
appellaverunt. Ecce Maria Jacobi minoris et Josetis mater. Minoris autem
Jacobi, ad distinctionem majoris, qui erat filius Zebedaei, sicut et in alio
loco Marcus ponit: <i>Maria autem Magdalene, et Maria Jacobi, et Josetis,
viderunt ubi poneretur: et transacto sabbato, emerunt aromata, et venerunt ad
monumentum.</i> Et utique ait: Quam miserum erit et impium de Maria hoc
sentire, ut cum aliae feminae curam sepulturae Jesu habuerint, matrem ejus
dicamus absentem: aut alteram esse Mariam, nescio quam, confingamus: praesertim
cum Evangelium Joannis testetur praesentem eam illic fuisse, quando illam de
cruce Dominus jam viduam, ut matrem Joanni commendabat. Aut numquid
Evangelistae et falluntur et fallunt, ut eorum Mariam matrem dicerent, quos
Judaei fratres Jesu esse dixerunt?&quot;</p>

<p>13.&nbsp;O furor caecus, et in proprium exitium mens vesana! Dicis ad crucem
Domini matrem ejus fuisse praesentem, dicis Joanni discipulo ob viduitatem et
solitudinem commendatam: quasi juxta te non haberet quatuor filios, et
innumeras filias, quarum consortio frueretur? Viduam quoque nominas, quod
Scriptura non loquitur. Et cum omnia Evangelistarum exempla proponas, solius
tibi Joannis verba non placent. Dicis transitorie, ad crucem Domini eam fuisse
praesentem, ne consulto praeterisse videaris: et tamen quae cum illa mulieres
fuerint, siles. Ignoscerem nescienti, nisi viderem consulto reticentem. Audi,
itaque, Joannes quid dicat: <i>Stabant autem juxta crucem Jesu mater ejus, et
soror matris ejus Maria Cleophae, et Maria Magdalene</i> <i>(Joan. XIX, 25)</i>.
Nulli dubium est, duos fuisse Apostolos Jacobi vocabulo nuncupatos, Jacobum
Zebedaei, et Jacobum Alphaei. Istum, nescio quem minorem Jacobum, quem Mariae
filium, nec tamen matris Domini Scriptura commemorat, Apostolum vis esse, an
non? Si Apostolus est, Alphaei filius erit; et credet in Jesum; et non erit de
illis fratribus, de quibus, scriptum est: <i>Neque enim tunc fratres ejus credebant
in eum.</i> Si non est Apostolus, sed tertius nescio quis Jacobus, quomodo est
frater Domini putandus, et quomodo tertius ad distinctionem majoris
appellabitur minor, cum major et minor, non inter tres, sed inter duos soleant
praebere distantiam; et frater Domini Apostolus sit, Paulo dicente: <i>Deinde
post triennium veni Jerusalem videre Petrum, et mansi apud illum diebus
quindecim. Alium autem Apostolorum vidi neminem, nisi Jacobum fratrem Domini</i>
<i>(Galat. I, 18, 19)</i>? Et in eadem Epistola: <i>Et cognita gratia, quae
data est mihi, Petrus et Jacobus et Joannes, qui videbantur columnae esse</i> <i>(Gal.
II, 9)</i>. Ne autem hunc putes Jacobum filium Zebedaei, lege Actus
Apostolorum. Jam ab Herode fuerat interemptus. Restat conclusio, ut Maria ista
quae Jacobi minoris scribitur mater, fuerit uxor Alphaei, et soror Mariae
matris Domini, quam Mariam Cleophae Joannes Evangelista cognominat, sive a
patre, sive gentilitate familiae aut quacumque alia causa ei nomen imponens. Si
[<i>Al.</i> Sin] autem inde tibi alia atque alia videtur, quod alibi dicatur: <i>Maria
Jacobi minoris mater:</i> et hic <i>Maria Cleophae [Al.</i> Cleophe]: disce
Scripturae consuetudinem, eumdem hominem diversis nominibus nuncupari. <i>Raguel</i>
socer Moysi, et <i>Jethro</i> dicitur. <i>Gedeon,</i> nullis causis immutati
nominis ante praemissis, subito <i>Jerobaal</i> legitur. <i>Ozias</i> rex Juda,
vicissim <i>Azarias</i> vocatur. Mons <i>Thabor, Itabyrium</i> dicitur. Rursum <i>Hermon</i>
Phoenices cognominant <i>Sanior,</i> et Amorraeus cognominat eum <i>Sanir.</i>
Eadem coeli plaga tribus nominibus appellatur, <i>Nageb, Theman, Darom,</i>
lege Ezechiel. <i>Petrus,</i> et <i>Simon</i> dicitur, et <i>Cephas.</i> Judas <i>zelotes,</i>
in alio Evangelio <i>Thaddaeus</i> dicitur: multaque alia quae ad exemplum
horum pertinent ipse sibi de omnibus Scripturis lector poterit congregare.</p>

<p>14.&nbsp;Nunc illud est quod conamur ostendere, quemadmodum fratres Domini
appellentur filii materterae ejus, Mariae, qui antea non credentes, postea
crediderunt. Licet fieri potuerit, ut uno statim credente, alii diu increduli
fuerint, et hanc fuisse matrem Jacobi et Josetis, id est, Mariam Cleophae
uxorem Alphaei, et hanc dictam Mariam Jacobi minoris. Quae si esset mater
Domini, magis eam, ut in omnibus locis, matrem illius appellasset, et non
aliorum dicendo matrem, alterius voluisset intelligi. Verum in hac parte
contentiosum funem non traho, alia fuerit Maria Cleophae, alia Maria Jacobi et
Josetis, dummodo constet, non eamdem Mariam Jacobi et Josetis esse, quam matrem
Domini. Et unde, ais, fratres Domini dicti sunt, qui non erant fratres? Jam
nunc doceberis, quatuor modis in Scripturis divinis fratres dici, natura,
gente, cognatione, affectu. Natura, Esau, Jacob, duodecim Patriarchae, Andreas
et Petrus, Jacobus et Joannes. Gente, qua omnes Judaei inter se fratres
vocantur, ut in Deuteronomio: <i>Si autem emeris fratrem tuum, qui est
Hebraeus, vel quae est Hebraea, serviet tibi sex annis: et septimo anno
dimittes eum liberum abs te</i> <i>(Deut. XV, 12)</i>. Et in eodem: <i>Constituendo
constitues super te principem, quem elegerit Dominus Deus tuus, eum qui ex
fratribus tuis sit. Non enim poteris constituere super te hominem alienigenam,
quia [Fort.</i> qui] <i>non est frater tuus</i> <i>(Deut. XXII, 1, 2)</i>. Et
rursum: <i>Ne viso vitulo fratris tui, vel ove ejus errantibus per viam,
negligas ea: Reversione reduces ea fratri tuo. Quod si non appropinquat tibi
frater tuus, neque noveris eum, colliges ea intra domum tuam: et erunt tecum
donec quaerat ea frater tuus, et reddes ei</i> <i>(Deut. XVII, 11)</i>. Et
Apostolus Paulus, <i>Optabam,</i> inquit, <i>ego ipse anathema esse a Christo
pro fratribus meis, cognatis secundum carnem, qui sunt Israelitae</i> <i>(Rom.
IX, 3, 4)</i>. Porro cognatione fratres vocantur, qui sunt de una familia, id
est, <i>patria:</i> quas Latini <i>paternitates</i> interpretantur; cum ex una
radice multa generis turba diffunditur, ut in Genesi. <i>Dixit autem Abraham ad
Lot: Non sit rixa inter me et te, et inter pastores meos et pastores tuos, quia
homines fratres nos sumus.</i> Ibique, <i>et elegit sibi Lot regionem Jordanis,
et elevavit Lot ab Oriente, et discesserunt unusquisque a fratre suo</i> <i>(Gen.
XIII, 8)</i>. Et certe Lot non est frater Abrahae, sed filius fratris ejus
Aram. Thara quippe genuit Abraham et Nachor et Aram: et Aram genuit Lot. Et
rursum: <i>Abraham autem erat annorum septuaginta quinque, cum exiret de
Charan. Et sumpsit Abraham Saram uxorem suam, et Lot filium fratris sui</i> <i>(Gen.
XII, 4)</i>. Quod si adhuc dubitas fratrem, fratris filium nuncupari, accipe
exemplum. <i>Cum autem audisset Abraham, quia captivus ductus est Lot frater
suus, numeravit vernaculos suos trecentos decem et octo</i> <i>(Gen. XIV, 14)</i>.
Et cum caedem nocturni impetu descripsisset, adjecit: <i>Et reduxit omnem
equitatum Sodomorum, et Lot fratrem suum revocavit (Ibid. 16)</i>. Sufficiebant
haec ad ea quae diximus approbanda. Sed ne in aliquo cavilleris, et te quasi
lubricus anguis evolvas, testimoniorum stringendus es vinculis, ne querulus
sibiles, et dicas, te magis argumentationibus tortuosis, quam Scripturarum
veritate superatum. Jacob, Isaac filius ac Rebeccae, cum fratris insidias
metuens, Mesopotamiam perrexisset, accessit et devolvit lapidem ab ore putei,
et adaquavit oves Laban fratris matris suae <i>(Genes. XXVIII et XXIX)</i>. <i>Et
osculatus est Jacob Rachel, et exclamans voce sua, ploravit, et indicavit
Rachel, quia frater est patris ejus, et quia filius Rebeccae est</i> <i>(Gen.
XXIX, 11)</i>. Ecce et hic eadem lege qua supra, frater, sororis filius
appellatur. Et iterum: <i>Dixit autem Laban ad Jacob: Quoniam frater meus es,
non servies mihi gratis</i> <i>(Gen. XXIX, 19)</i>. Dic mihi, quae sit merces
tua. Expletis itaque viginti annis, cum ignorante socero, uxoribus filiisque
comitatus reverteretur ad patriam, consecutus est eum Laban in monte Galaad. Et
cum idola quae Rachel occultabat quaesita non invenisset in sarcinis, respondit
Jacob, et dixit ad Laban: <i>Quae culpa mea est, et quod delictum meum, quod
persecutus es me? et quare scrutatus es omnia vasa mea? Quid invenisti de
omnibus tuis? Pone hic in conspectu fratrum tuorum et fratrum meorum: et
redarguent inter nos duos</i> <i>(Gen. XXXI, 36, 37)</i>. Responde, qui sint
isti fratres Jacob et Laban, qui tunc fuerant in praesenti. Esau certe frater
Jacob absens erat, et Laban filius Bathuel fratres, excepta sorore Rebecca, non
habuit.</p>

<p>15.&nbsp;Innumerabilia sunt istiusmodi, libris inserta divinis. Sed ne
longum faciam, ad extremam divisionis partem revertar, id est, et affectu
fratres dici, qui in duo scinditur, in spiritale et in commune. In spiritale,
quia omnes Christiani fratres vocamur, ut ibi: <i>Ecce quam bonum et quam
jucundum habitare fratres in unum</i> <i>(Ps. CXXXIII, 1)</i>. Et in alio
psalmo Salvator: <i>Narrabo,</i> inquit, <i>nomen tuum fratribus meis</i> <i>(Ps.
XI, 23)</i>. Et alibi: <i>Vade dic fratribus meis</i> <i>(Joan. XX, 17)</i>.
Porro in commune, quia omnes ex uno patre nati, pari inter nos germanitate
conjungimur. <i>Dicite,</i> ait, <i>his qui oderunt vos, fratres nostri estis</i>
<i>(Isa. ult. cap. sec. LXX)</i>. Et Apostolus ad Corinthios: <i>Si quis frater
nominatur fornicator, aut avarus, aut idolis serviens, aut maledicus, aut
ebriosus, aut rapax, cum ejusmodi nec cibum sumere</i> <i>(I Cor. V, 11)</i>,
et caetera his similia. Interrogo nunc, juxta quem modum fratres Domini in
Evangelio intelligas appellari. Juxta naturam? Sed Scriptura non dicit, nec
Mariae eos vocans filios, nec Joseph. Juxta gentem? Sed absurdum est, ut pauci
ex Judaeis vocati sint fratres, quum omnes qui ibi erant hac lege Judaei,
fratres potuerint appellari. Juxta affectum humani juris ac spiritus? Verum si
sic, qui magis fratres quam Apostoli, quos docebat intrinsecus, quos matres
vocabat et fratres? Aut si omnes quia homines, fratres, stultum fuit nuntiari
quasi proprium <i>Ecce fratres tui quaerentes [Al.</i> quaerunt] <i>te;</i> cum
generaliter omnes homines hoc jure sint fratres. Restat igitur, ut juxta superiorem
expositionem fratres eos intelligas appellatos, cognatione, non affectu; non
gentis privilegio, non natura. Quomodo Lot Abrahae, quomodo Jacob Laban est
appellatus frater, quomodo et filiae Salphaad accipiunt Clerum inter fratres
suos, quomodo et Abraham ipse Saram sororem suam habuit uxorem. Etenim ait, <i>Vere
soror mea est de patre, sed non de matre</i> <i>(Genes. XX, 11)</i>, id est,
fratris est filia, non sororis. Alioqui quale est, ut Abraham vir justus,
patris sui filiam conjugem sumpserit, cum in primis hominibus propter aurium
sanctitatem idipsum Scriptura non nominet, malens intelligi, quam proferri; et
Deus lege postea sanciat, ac minetur: <i>Qui acceperit sororem suam de patre
suo, vel de matre sua, et viderit turpitudinem ejus, et ipsa viderit
turpitudinem illius, opprobrium est: et exterminabuntur coram filiis generis
sui. Turpitudinem sororis suae detexit, peccatum suum recipiet</i> <i>(Levit.
XVIII, 9)</i>.</p>

<p>16.&nbsp;Imperitissime hominum, ista non legeras, et toto Scripturarum
pelago derelicto, ad injuriam Virginis tuam rabiem contulisti, in exemplum ejus
quem fabulae ferunt, cum vulgo esset ignotus, et nihil boni posset facinoris
excogitare, quo nobilis fieret, Dianae incendisse templum; et nullo prodente
sacrilegium, fertur ipse in medium processisse, clamitans sese incendium
subjecisse: sciscitantibus Ephesi principibus, quam ob causam hoc facere
voluisset, respondisse: Ut quia bene non poteram, male omnibus innotescerem. Et
hoc quidem Graeca narrat historia. Tu vero templum Dominici corporis
succendisti, tu contaminasti sanctuarium Spiritus Sancti, ex quo vis quadrigam
fratrum, et sororum processisse congeriem. Denique cum Judaeis voce sociata,
dicis: <i>Nonne hic est fabri filius? Nonne mater ejus dicitur Maria, et
fratres ejus Jacobus, et Joses, et Simon, et Judas, et sorores omnes apud nos
sunt</i> <i>(Matth. XIII, 55, et Marc. VI, 3)</i>? Omnes, nisi de turba, non
dicitur. Quis, te oro, ante hanc blasphemiam noverat, quis dupondii supputabat?
Consecutus es quod volebas, nobilis es factus in scelere. Ego ipse qui contra
te scribo, cum in eadem tecum Urbe consistam albus, ut aiunt, aterve sis,
nescio. Praetermitto vitia sermonis, quibus omnis liber tuus scatet. Taceo
ridiculum exordium. O tempora! o mores! Non quaero eloquentiam; quam ipse non
habens, in fratre Craterio requisisti. Non, inquam, flagito linguae nitorem,
animae quaero puritatem. Apud Christianos enim soloecismus est magnus et
vitium, turpe quid vel narrare, vel facere. Ad calcem venio, et te cornuta
interrogatione concludo, sicque tecum agam, quasi superius nihil egerim: Eodem
modo dictos esse fratres Domini, quo Joseph dictus est pater, <i>Ego,</i>
inquit, <i>et pater tuus, dolentes quaerebamus te</i> <i>(Luc. I, 48)</i>.
Mater haec loquitur, non Judaei. Et ipse Evangelista referens: <i>Et erant
pater et mater illius admirantes super his quae dicebantur de eo</i> <i>(Ibid.,
33)</i>, et his similia, quae jam enumeravimus, in quibus parentes vocantur. Ac
ne forte de exemplariorum varietate causeris, quia tibi stultissime persuasisti
Graecos codices esse falsatos, ad Joannis Evangelium venio, in quo planissime
scribitur: <i>Invenit Philippus Nathanael, et ait illi: Quem scripsit Moyses in
Lege, et Prophetae, invenimus Jesum filium Joseph a Nazareth</i> <i>(Joan. I,
45)</i>. Certe hoc in tuo codice continetur. Responde mihi, quomodo Jesus sit
filius Joseph, quem constat de Spiritu sancto esse procreatum? Vere Joseph
pater fuit? Quamvis sis hebes, dicere non audebis? An putabatur? Eodem modo
aestimentur et fratres, quo aestimatus est et pater.</p>

<p>17.&nbsp;Sed quoniam jam e cautibus et confragosis locis enavigavit oratio,
pandenda sunt vela, et in epilogos illius irruendum, in quibus sciolus sibi
visus, Tertullianum in testimonium vocat, et Victorini Petabionensis episcopi
verba proponit. Et de Tertulliano quidem nihil amplius dico, quam Ecclesiae
hominem non fuisse. De Victorino vero id assero, quod et de Evangelistis,
fratres eum dixisse Domini, non filios Mariae. Fratres autem eo sensu, quem
superius exposuimus, propinquitate, non natura. Verum nugas terimus, et fonte
veritatis omisso, opinionum rivulos consectamur. Numquid non possum tibi totam
veterum Scriptorum seriem commovere: Ignatium, Polycarpum, Irenaeum, Justinum
Martyrem, multosque alios apostolicos et eloquentes viros, qui adversus
Ebionem, et Theodotum, Byzantium, Valentinum, haec eadem sentientes, plena
sapientiae volumina conscripserunt? Quae si legisses aliquando, plus saperes.
Sed melius puto breviter ad singula respondere, quam diutius immorando, volumen
extendere.</p>

<p>18.&nbsp;In illud nunc impetum facio, in quo tu virginitatem et nuptias
comparando, disertus esse voluisti. Risimus in te proverbium, <i>Camelum
vidimus saltitantem.</i> Dicis: &quot;Numquid meliores sunt virgines Abraham,
Isaac, et Jacob, qui habuere conjugia? Numquid non quotidie Dei manibus,
parvuli finguntur in ventribus, ut merito erubescere debeamus, Mariam nupsisse
post partum? Quod si hoc illis turpe videtur, superest ut non credant, etiam
Deum per genitalia virginis natum. Turpius est enim juxta eos, Deum per
virginis pudenda genitum, quam virginem suo viro nupsisse post partum.&quot;
Junge si libet et alias naturae contumelias, novem mensibus uterum
insolescentem, fastidia, partum, sanguinem, pannos. Ipse tibi describatur
infans, tegmine membranorum solito convolutus. Ingerantur dura praesepia,
vagitus parvuli, octavae diei circumcisio, tempus purgationis, ut probetur immundus.
Non erubescimus, non silemus. Quanto sunt humiliora quae pro me passus est,
tanto plus illi debeo. Et cum omnia replicaveris, cruce nihil contumeliosius
proferes: quam profitemur, et credimus, et in qua de hostibus triumphamus.</p>

<p>19.&nbsp;Sed ut haec quae scripta sunt, non negamus, ita ea quae non sunt
scripta, renuimus. Natum Deum esse de Virgine credimus, quia legimus. Mariam
nupsisse post partum, non credimus, quia non legimus. Nec hoc ideo dicimus, quo
nuptias condemnemus, ipsa quippe virginitas fructus est nuptiarum: sed quod
nobis de sanctis viris temere aestimare nihil liceat. Possumus enim hac
aestimatione possibilitatis contendere, plures quoque uxores habuisse Joseph,
quia plures habuerit Abraham, plures habuerit Jacob; et de his esse uxoribus
fratres Domini, quod plerique non tam pia quam audaci temeritate confingunt. Tu
dicis Mariam virginem non permansisse: ego mihi plus vindico, etiam ipsum
Joseph virginem fuisse per Mariam, ut ex virginali conjugio virgo filius
nasceretur. Si enim in virum sanctum fornicatio non cadit, et aliam eum uxorem
habuisse non scribitur: Mariae autem, quam putatus est habuisse, custos potius
fuit, quam maritus: relinquitur, virginem eum mansisse cum Maria, qui pater
Domini meruit appellari.</p>

<p>20.&nbsp;Et quia de comparatione virginitatis et nuptiarum sum aliqua
dicturus, obsecro lecturos ne me putent nuptiis detraxisse in virginum laude,
et aliquam fecisse distantiam inter sanctos veteris Testamenti et novi, id est,
inter eos qui habuere conjugia, et hos qui a complexu mulierum penitus
recesserunt, verum pro conditione temporum alii eos tunc subjacuisse
sententiae, et alii nos, in quos fines saeculorum decurrerunt. Quamdiu lex illa
permansit: <i>Crescite, et multiplicamini, et replete terram</i> <i>(Gen. I,
28)</i>; et, <i>Maledicta sterilis, quae non parit semen in Israel</i> <i>(Isai.
ultimo sec. LXX)</i>, nubebant omnes, et nubebantur, et derelictis parentibus,
fiebant una caro. Quando vero vox illa pertonuit: <i>Tempus breviatum est:
reliquum est, ut et qui habent uxores, sic sint, quasi non habeant; adhaerentes
Domino, unus cum eo efficimur spiritus</i> <i>(I Cor. VII, 29)</i>. Et quare? <i>Quia
qui sine uxore est, cogitat ea quae Dei sunt, quomodo placeat Deo. Qui autem
cum uxore est, sollicitus est, quae sunt hujus mundi, quomodo placeat uxori. Et
divisa est mulier, et virgo: quae non est nupta, cogitat quae sunt Dei, ut sit
sancta corpore et spiritu. Nam quae nupta est, cogitat, quae sunt mundi,
quomodo placeat viro</i> <i>(Ibid., 32, 33 et seqq.)</i>. Quid oblatras? quid
repugnas? Vas electionis haec loquitur, <i>Divisa est,</i> dicens, <i>mulier,
et virgo.</i> Vide quantae felicitatis sit, quae et nomen sexus amiserit. Virgo
jam mulier non vocatur. <i>Quae non est nupta, cogitat quae sunt Domini, ut sit
sancta corpore et spiritu.</i> Virginis definitio, sanctam esse corpore et
spiritu; quia nihil prosit carnem habere virginem, si mente quis nupserit. <i>Quae
vero nupta est, cogitat quae sunt mundi, quomodo placeat viro.</i> Idem tu
putas esse diebus et noctibus vacare orationi, vacare jejuniis; et ad adventum
mariti expolire faciem, gressum frangere, simulare blanditias? Illa hoc agit,
ut turpior appareat, et naturae bonum infuscet injuria. Haec ad speculum
pingitur, et in contumeliam artificis conatur pulchrior esse quam nata est.
Inde infantes garriunt, familia perstrepit, liberi ab osculis et ab ore dependent,
computantur sumptus, impendia praeparantur. Hinc cocorum accincta manus carnes
terit, hinc textricum turba commurmurat: nuntiatur interim vir venisse cum
sociis. Illa ad hirundinis modum lustrat universa penetralia, si torus rigeat,
si pavimenta verrerint, si ornata sint pocula, si prandium praeparatum.
Responde, quaeso, inter ista ubi sit Dei cogitatio? Et hae felices domus?
Caeterum ubi tympana sonant, tibia clamitat, lyra garrit, cymbalum concrepat,
quis ibi Dei timor? Parasitus in contumeliis gloriatur: ingrediuntur expositae
libidinum victimae, et tenuitate vestium nudae impudicis oculis ingeruntur. His
infelix uxor, aut laetatur, et perit: aut offenditur, et maritus in jurgia
concitatur. Hinc discordia, seminarium repudii. Aut si aliqua invenitur domus,
in qua ista non fiant, quae rara avis est; tamen ipsa dispensatio domus,
liberorum educatio, necessitates mariti, correctio servulorum, quam a Dei
cogitatione non avocent? <i>Defecerunt,</i> inquit Scriptura, <i>Sarae
muliebria</i> <i>(Gen. XVIII, 11)</i>: post quod dicitur ad Abraham: <i>Omnia
quaecumque dicit tibi Sara, audi vocem ejus</i> <i>(Gen. XXI, 12)</i>. Quae non
est in partus anxietatibus et dolore, quae deficientibus menstrui cruoris
officiis, mulier esse desiit, a Dei maledictione fit libera: nec est ad virum
conversio ejus, sed e contrario vir subjicitur ei, et Domini ei voce
praecipitur: <i>Omnia quaecumque tibi dicit Sara, audi vocem ejus</i> <i>(Genes.
III)</i>: et sic incipiunt vacare orationi. Quia quamdiu in conjugio debitum
solvitur, orandi praeteritur instantia.</p>

<p>21.&nbsp;Non negamus viduas, non negamus maritatas [<i>Al.</i> maritas],
sanctas mulieres inveniri; sed quae uxores esse desierint, quae in ipsa
necessitate conjugii virginum imitentur castitatem. Hoc est, quod Apostolus
breviter, Christo in se loquente, testatus est: <i>Innupta cogitat quae Dei
sunt, quomodo placeat Deo: nupta vero cogitat quae sunt mundi, quomodo placeat
viro</i> <i>(I Cor. VII, 34)</i>: nobis super hoc campum intelligentiae
derelinquens. Neque tamen alicui necessitatem imponit aut laqueum, sed id quod
honestum est, suadet, volens omnes esse sicut seipsum. Et quamquam de
virginitate praeceptum Domini non habeat: quia ultra homines est; et quodammodo
impudentis erat, adversum naturam cogere, alioque modo dicere, Volo vos esse,
quod Angeli sunt: unde et virgo majoris est mercedis, dum id contemnit, quod si
fecerit, non delinquit; nihilominus in cohaerentibus infert: <i>Consilium autem
do, tamquam misericordiam consecutus a Domino, ut sim fidelis. Existimo ergo
hoc bonum esse propter instantem necessitatem; quia bonum est homini sic esse.</i>
Quae est ista necessitas? <i>Vae praegnantibus et nutrientibus in illa die</i> <i>(Matt.
XXIV, 19, et Marc. XIII, 17)</i>. Ideo silva succrescit, ut postea recidatur.
Ideo ager seritur, ut metatur. Jam plenus est orbis, terra nos non capit.
Quotidie bella nos secant, morbi subtrahunt, naufragia absorbent, et
nihilominus de terminis litigamus? De hoc numero sunt illi, qui Agnum sequuntur
<i>(Apoc. II)</i>, qui vestimenta sua non coinquinaverunt, virgines enim
permanserunt. Observa quid significet, <i>coinquinaverunt.</i> Ego non audeo
exponere, ne Helvidius calumnietur. Quod autem ais quasdam esse virgines
tabernarias; ego tibi plus dico, esse in his et adulteras, et, quo magis
mireris, clericos esse caupones, et monachos impudicos. Sed quis non statim
intelligat, nec tabernariam virginem, nec adulterum monachum, nec clericum
posse esse cauponem? Numquid virginitatis [<i>Al.</i> virginitas] est culpa, si
simulator virginitatis in crimine est? Ego certe, ut aliis personis
praetermissis ad Virginem veniam: quae institorias exercet artes, nescio an
corpore, quod scio, spiritu virgo non permanet.</p>

<p>22.&nbsp;Rhetoricati sumus, et in morem declamatorum, paululum lusimus. Tu
nos, Helvidi, coegisti, qui jam Evangelio coruscante, ejusdem vis esse gloriae
virgines et maritatas [<i>Al.</i> maritas]. Et quia arbitror te veritate
superatum, ad detractionem vitae meae et ad maledicta converti (solent enim hoc
et mulierculae facere, quae victoribus dominis male optant in angulis), illud
dico praeveniens, gloriae mihi fore tua convicia, cum eodem quo Mariae
detraxisti, ore me laceres, et caninam facundiam servus Domini pariter
experiatur et mater.</p>

</td></tr>
</table>

</body>
</html>
