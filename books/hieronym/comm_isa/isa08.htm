<html>
<head>
<title>Hieronymus. Commentarii in Isaiam. Liber VIII</title>
<meta name="author" content="Ruslan Khazarzar">
<meta name="keywords" content="Library of Ruslan Khazarzar, Hieronymus">
<meta name="description" content="Hieronymus, Commentarii in Isaiam">
<meta http-equiv="pragma" content="no-cache">
<style>
<!--
body      {background-color:#ffffff;color:#000000}
table     {background-color:#ffffff}
h1        {font-family:"Arial";font-size:16pt;margin-bottom:16pt;margin-top:16pt;text-align:center}
h2        {font-family:"Arial";font-size:14pt;margin-bottom:14pt;margin-top:14pt;text-align:center}
h3        {font-family:"Arial";font-size:12pt;margin-bottom:12pt;margin-top:12pt;text-align:center}
h4        {font-family:"Arial";font-size:11pt;margin-bottom:8pt;margin-top:8pt;text-align:center}
p         {font-family:"Arial";font-size:10pt;margin-bottom:2pt;margin-top:2pt;text-align:justify;text-indent:0pt}
p.m       {font-family:"Arial";font-size:9pt;margin-bottom:0pt;margin-top:0pt;text-align:justify;text-indent:25pt}
p.r       {font-family:"Arial";font-size:9pt;margin-bottom:0pt;margin-top:0pt;text-align:right;text-indent:0pt}
p.l       {font-family:"Arial";font-size:9pt;margin-bottom:0pt;margin-top:0pt;text-align:left;text-indent:0pt}
p.s       {font-family:"Arial";font-size:8pt;margin-bottom:0pt;margin-top:0pt;text-align:justify;text-indent:0pt}
p.c       {font-family:"Arial";font-size:9pt;margin-top:0pt;margin-bottom:0pt;text-align:center;text-indent:0pt}
a:link    {color:#000000;text-decoration:none}
a:visited {color:#000000;text-decoration:none}
a:active  {text-decoration:none}
a:hover   {color:#000000;text-decoration:underline}
span.g    {font-family:"Arial Unicode MS,Palatino Linotype,Code2000,TITUS Cyberbit Basic,Athena,Vusillus Old Face"}
span.h    {direction:rtl;font-size:12.0pt;font-family:"David"}
//-->
</style>
</head>

<body onselectstart="return false" oncopy="return false">

<table style='border:solid black .25pt' align=center cellpadding=15 cellspacing=0 width=700>
<tr><td>

<h2>Eusebii Hieronymi Stridonensis Presbyteri
<br>Commentariorum in Isaiam Prophetam
<br>libri duodeviginti</h2>

<h3>Liber octavus</h3>

<p>Sextus et septimus superiores libri allegoriam quinti voluminis continent,
quod olim historica explanatione dictavi. Praesens opus, id est, octavus liber,
ad coeptam interpretationem revertitur, ut et historiam et tropologiam juxta
utramque editionem pariter disserat. Quae si longa tibi videbitur, o virgo
Christi Eustochium, non mihi imputes, sed Scripturae sanctae difficultati,
praecipueque Isaiae prophetae, qui tantis obscuritatibus involutus est, ut prae
magnitudine rei, brevem explanationem putem, quae per se longa est. Certe nos
studiosis scribimus, et sanctam Scripturam scire cupientibus, non fastidiosis,
et ad singula nauseantibus. Qui si flumen eloquentiae, et concinnas
declamationes desiderant, legant Tullium, Quintilianum, Gallionem, Gabinianum,
et ud ad nostros veniam, Tertullianum, Cyprianum, Minutium, Arnobium,
Lactantium, Hilarium. Nobis propositum est Isaiam per nos intelligi, et
nequaquam sub Isaiae occasione nostra verba laudari.</p>

<p><i>(Cap. XXIV.—Vers. 1 et seqq.) Ecce Dominus dissipabit terram, et
nudabit eam, et affliget faciem ejus, et disperget habitatores ejus: et erit
sicut populus, sic sacerdos: et sicut servus, sic Dominus ejus: sicut ancilla,
sic domina ejus: sicut emens, sic ille qui vendit: sicut fenerator, sic is qui
mutuum accipit: sicut qui repetit, sic qui debet: dissipatione dissipabitur
terra, et direptione praedabitur: Dominus enim locutus est verbum hoc.</i> Post
specialem singularum gentium correptionem, Judaeae, Babylonis, Philistiim,
Moab, Damasci, Israel, Aegypti, deserti maris, Idumaeae et Arabiae, vallis
visionis, et ad extremum Tyri: in quarum explanatione quae potuimus diximus:
nunc quid totus orbis in consummatione passurus sit, propheticus sermo
describit, et nequaquam de singulis gentibus, sed de cunctis pariter
prophetatur. Et primum quidem quae impii tormenta passuri sint: et quomodo
juxta Evangelium et Apostolum, pertranseat coelum et terra, et figura mundi
istius <i>(Matth. XXIV; I Cor. VII)</i>, et deducantur peccatores in infernum <i>(Ps.
XXX)</i>, de quibus scriptum est: <i>Ingredientur ad extrema terrae, tradentur
in manus gladii, partes vulpium erunt (Ps. LXII, 10)</i>. Deinde quia
pro qualitate meritorum multae sunt mansiones apud patrem, dicitur quomodo
sancti rapiantur in nubibus obviam Domino in aera, et semper cum eo futuri sint
<i>(Joan. XIV; I Thess. IV)</i>. Pro <i>dissipata terra,</i> septuaginta <i>corruptum
orbem</i> interpretati sunt: et pro <i>afflicta facie illius,</i> id est,
terrae, iidem transtulerunt, <i>et revelabit faciem ejus;</i> ut procedant
mortui de sepulcris suis: sive <i>nudabit eam,</i> ut omnia opera ejus
proferantur in publicum, et dispergantur habitatores ejus in diversa loca,
praemiis vel suppliciis destinati. Tunc nulla erit diversitas inter nobilem et
ignobilem, sacerdotem et laicum, servum et dominum, ancillam et dominam,
divitem et pauperem, feneratorem et eum qui aere alieno premitur, ementem atque
vendentem. Omnes enim ex aequo stabunt ante tribunal Christi, nec erit acceptio
personarum apud Deum <i>(Rom. XIV; Coloss. III)</i>. De quo et Job eisdem
propemodum verbis loquitur: <i>Parvus et magnus ibi sunt, et servus non timens
Dominum suum (Job. III, 19)</i>. Et Salvator in Evangelio, cui omne
judicium traditum est, pleno sermone testatur. Dissipabitur ergo terra, et
omnia terrena opera redigentur ad nihilum, ut abolita imagine <span
class=g>&#967;&#959;&#970;&#954;&#959;&#8166;</span>,
permaneat imago supercoelestis. <i>Primus enim homo de terra terrenus, et
secundus de coelo coelestis: qualis terrenus, tales et terreni; et qualis
supercoelestis, tales et supercoelestes: ut sicut portavimus imaginem terreni,
portemus et imaginem supercoelestis (I Cor. XV, 47-49)</i>. Unde idem
Apostolus loquitur: <i>Caro et sanguis regnum Dei non possidebunt (Ibid.,
50)</i>. Non quod secundum haereticos dispereat natura corporum, sed quod
corruptivum hoc induat incorruptionem, et mortale hoc induat immortalitatem. Et
haec omnia fient: quia quod futurum est, per prophetas Dominus locutus est.</p>

<p><i>(Vers. 4, 5.) Luxit et defluxit terra, et infirmata est: defluxit
orbis, infirmata est altitudo populi terrae, et terra interfecta est ab
habitatoribus suis.</i> LXX: <i>Luxit terra, corruptus est orbis, luxerunt
excelsi terrae, terra autem egit impie propter habitatores suos.</i> Deus
superbis resistit, et humilibus dat gratiam <i>(Jacob IV, 6)</i>. Unde prima
sententia est contra eos, qui excelsi sunt terrae, ut infirmentur universa quae
nunc fortia sunt propter eos qui sanguinem sanguini miscuerunt, et in morem
sanguinis Abel, interfectorum cruorem ad Deum clamare fecerunt <i>(Genes. IV)</i>.</p>

<p><i>(Vers. 6.) Quia transgressi legem sunt, mutaverunt jus,
dissipaverunt foedus sempiternum. Propter hoc maledictio vorabit terram, et
peccabunt habitatores ejus: ideo insanient cultores ejus, et relinquentur
homines pauci.</i> LXX: <i>Quia praevaricati sunt legem, mutaverunt praecepta,
testamentum aeternum. Propter hoc maledictio vorabit terram, quia peccaverunt
habitatores ejus: ideo pauperes erunt habitatores terrae, et dimittentur
homines pauci.</i> Audiant Judaei, qui se solos legem accepisse Domini
gloriantur, quod universae primum gentes totusque orbis naturalem acceperit
legem, et idcirco postea lex data sit per Moysen, quia prima lex dissipata est.
De qua Apostolus loquitur: <i>Cum enim gentes, quae non habent legem,
naturaliter ea quae legis sunt faciunt, isti legem non habentes, ipsi sibi sunt
lex: qui ostendunt opus legis scriptum in cordibus suis (Rom. II, 14)</i>.
Qui igitur has leges observaverint, praemia consequentur: qui autem neglexerint
eas, sustinebunt quae nunc sermo propheticus comminatur. Et quomodo in
principio benedixit Deus omni creaturae quam fecerat <i>(Genes. I)</i>: sic in
consummatione mundi maledicet his qui terreni sunt, et non fuerint peregrini,
sed habitatores terrae, et in ea peccaverint; qui obliti conditionis suae,
contra se mutuo furore bacchati sunt. Et pauci remanebunt qui habeant imaginem
supercoelestem: sive, juxta LXX, <i>pauperes erunt habitatores terrae,</i> quia
spirituales divitias perdiderunt.</p>

<p><i>(Vers. 7 seqq.) Luxit vindemia, infirmata est vitis, ingemuerunt
omnes qui laetabantur corde. Cessavit gaudium tympanorum, quievit sonitus
laetantium, conticuit dulcedo citharae, cum cantico non bibent vinum, amara
erit potio bibentibus illam. Attrita est civitas vanitatis, clausa est omnis
domus nullo introeunte. Clamor erit super vino in plateis, deserta est omnis
laetitia, translatum est gaudium terrae. Et relicta est in urbe solitudo, et
calamitas opprimet portas: quia haec erunt in medio terrae, in medio populorum.</i>
In consummatione mundi, praeteritarum deliciarum recordatio erit materia
cruciatuum. Unde et dives ille in convivio purpuratus, qui receperat bona sua
in vita sua, elevans oculos suos de inferno, Lazarum cernit in requie <i>(Luc.
XVI)</i>. Et Dominus increpans divites et luxuriosos atque ridentes, loquitur
in Evangelio: <i>Vae vobis divitibus, quoniam recepistis consolationem vestram.
Vae vobis qui nunc saturati estis, quoniam esurietis. Vae vobis qui nunc
ridetis, quia lugebitis et flebitis (Ibid., 24, 25)</i>. Quando igitur
fuerit resurrectio mortuorum, et judicii advenerit dies, tunc lugebit vinum
atque vindemia, de qua Moyses loquitur: <i>De vinea Sodomorum vinea eorum,
propago eorum de Gomorrha. Uva eorum uva fellis, botrus amaritudinis eorum.
Furor draconum vinum eorum, et furor aspidum insanabilis (Deut. XXXII,
33)</i>. Tunc omnis potio, sive ut Hebraice dicitur, <i>sicera,</i> id est, <i>ebrietas,</i>
quae statum mentis evertit, et homines vigilare non patitur, amaritudine
commutabitur, quae ad tempus utentibus se mella mentitur, et in novissimo
amarior felle reperietur. Tunc omnis dulcedo laetantium et tympanorum ac
citharae sonitus in planctum vertetur ac gemitum. Ingeramus hoc testimonium his
qui in conviviis non solum gula et ebrietate, sed et auribus luxuriant, ut per
omnes sensus animae fortitudo mollescat. Atteretur civitas vanitatis, sive
omnis civitas, vel spiritualis Babylon, quae sedet in septem montibus
purpurata, cujus supplicia in Apocalypsi Joannis legimus <i>(Apoc. XVIII)</i>.
Pulchreque dixit urbem vanitatis. Si enim de coelo et terra, et de omnibus quae
terrena sunt dicitur: <i>Vanitas vanitatum, et omnia vanitas (Eccl. I,
2)</i>; quanto magis hoc de una urbe dicendum est, quae totius orbis pars
modica est! Tunc domus quarum nunc sunt aurata laquearia, et pauperibus absque
tecto et tugurio frigore morientibus, parietes earum vestiuntur marmorum
crustis, et secti eboris nitore resplendent, remanebunt vacuae. Clamor erit in
plateis super vino, non in arcta et angusta via quae ducit ad vitam: sed in
lata et spatiosa, quae ducit ad mortem <i>(Matth. VII)</i>. Super vino et
ebrietate erroris eorum, qui dormierunt somnum suum, et nihil invenerunt omnes
viri divitiarum in manibus suis <i>(Ps. LXXV)</i>. Translatum est quippe in
coelos gaudium terrae, et relicta est in urbe quondam celeberrima solitudo, et
portas viarum frequentium per quas populorum influebant agmina, opprimet
habitatorum calamitas. Et ut sciremus perspicue de totius orbis interitu
nuntiari, intulit, <i>Haec erunt in medio terrae: in medio gentium</i> sive <i>populorum</i>.</p>

<p><i>(Vers. 13-15.) Quomodo si paucae olivae, quae remanserunt,
excutiantur ex olea, et racemi cum fuerit finita vindemia. Hi levabunt vocem
suam atque laudabunt, cum glorificatus fuerit Dominus, hinnient de mari:
propter hoc in doctrinis glorificate Dominum: in insulis maris nomen Domini Dei
Israel.</i> Quantum ab Hebraica veritate in hoc loco LXX distet translatio,
sequentia verba monstrabunt. LXX: <i>Quomodo si quis excutiat olivam, sic
excutient eos: et si quiescat vindemia, isti clamore vociferabuntur. Qui autem
relicti fuerint super terram, laetabuntur simul cum gloria Domini,
conturbabitur aqua maris, propterea gloria Domini in insulis erit maris, nomen
Domini gloriosum erit, Domini Dei Israel.</i> Relictis hominibus paucis, quando
maledictio voraverit terram, et in urbe fuerit solitudo, et haec universa
contigerint in medio terrae, in medio populorum et gentium, tanta erit
sanctorum paucitas, de quibus Dominus loquitur in Evangelio: <i>Multi vocati,
et pauci electi (Mat. XX, 16)</i>: et tam vehemens pressura justorum, ut
tententur, si fieri potest, etiam electi Dei: et paucitas eorum baccis olivarum
rarissimis comparetur, quae cum excussae fuerint atque demessae, vix paucae
remanent in ramorum cacumine; et quomodo cum fuerit finita vindemia, solent
pauperes, egestate cogente, vacuas circuire vites, et pauca uvarum grana
colligere. Hi igitur qui remanserint, et post vindemiam mundi atque pressuram,
manus quiverint Antichristi persequentis effugere, sive poenae imminentis
ardores, levabunt voces suas in sublime, Deumque laudabunt. Quando venerit
Dominus in gloria Patris sui, cum Angelis sanctis, et eum [<i>Al.</i> cum]
viderint in majestate regnantem, tunc hinnient in equorum similitudinem,
laetitiae magnitudine gestientes, et hinnient de mari hujus saeculi. Propterea
qui nunc in Scripturis sanctis eruditi estis, et scitis vobis tantum gaudium
tantaque praemia reservari, in doctrinis glorificate Dominum, audientes illud
quod scriptum est: <i>Qui gloriatur, in Domino glorietur (II Cor. X, 17)</i>.
Nequaquam in terra Judaeae, sed in insulis, id est, in Ecclesiis hujus maris et
saeculi, in quibus benedicitur atque laudatur nomen Domini Dei quondam Israel,
sive, <i>hominis videntis Deum.</i> Juxta LXX, omnia quae de sanctis
intelleximus, referri possunt ad impios, quod cum fuerit finita vindemia, tunc
illi clament in suppliciis constituti. Qui autem evaserint impiorum numerum
laetentur in gloria Domini, et conturbentur aquae populorum hujus [<i>Al.</i>
ejus] saeculi.</p>

<p><i>(Vers. 16.) A finibus terrae laudes audivimus, gloriam Justi, et
dixi: Secretum meum mihi, secretum meum mihi: vae mihi.</i> LXX: <i>Ab
aliis terrae portenta audivimus: spes justo, et dicent mysterium meum mihi</i>.
Hoc quod dicitur <i>mysterium meum mihi,</i> in LXX non habetur, sed de
Theodotionis translatione in Graeco additum est. Rursum pro eo quod illi posuerunt
<i>vae,</i> ut sequenti versiculo jungeretur, in Hebraico dicitur OI LI <span
dir=RTL>(&#1488;&#1493;&#1497;&nbsp;&#1500;&#1497;)</span><span
dir=LTR></span><span dir=LTR></span>, quod proprie sonat, <i>vae mihi.</i> Pro
finibus quoque quod nos propter explanationem sensus apertius posuimus, in
Hebraico habetur MECCHENAPH <span dir=RTL>(&#1502;&#1499;&#1504;&#1507;)</span><span
dir=LTR></span><span dir=LTR></span>, quod <i>alam,</i> non <i>finem,</i>
sonat. Hi ergo, de quibus supra dictum est: <i>Levabunt vocem suam atque
laudabunt,</i> cum hinnierint de mari, et in doctrinis glorificaverint Dominum,
et viderint in insulis maris laudari nomen Domini Dei Israel, tunc consona voce
cantabunt, et dicent: <i>Ab aliis terrae,</i> hoc est, a prophetis et a sanctis Domini, qui assumptis alis columbae, ad
coelorum regna festinant, laudes ejus audivimus praedicari: et quod gloria vel
spes Justi non sit irrita, sed rebus omnia compleantur. Dicentibus itaque haec
sanctis, et hinnientibus de mari, et levantibus vocem suam atque laudantibus,
Propheta sibimetipsi loquitur: Cum, inquit, haec audissem, et in subversionem
orbis vaticinium Prophetarum explendum esse perspicerem, locutus sum mihi
interno cordis affectu: Non possum cuncta narrare quae cerno. Haeret lingua
faucibus meis, vox dolore concluditur. Vae mihi, quantus ordo poenarum ante
oculos versatur meos! cerno praesentia quae futura sunt. Errant autem qui hoc
putant ex persona Dei debere intelligi, rerum ordinem non sequentes. Mirorque
quo sensu pro psalmis, et laudibus, quod in Hebraico legitur ZEMROTH <span
dir=RTL>(&#1494;&#1502;&#1512;&#1514;)</span><span dir=LTR></span><span
dir=LTR></span>, LXX <i>portenta</i> interpretati sunt, nisi forte signum est
atque portentum, ut excluso populo Judaeorum, incredula prius gentium turba
salvetur.</p>

<p><i>(Vers. 17, 18.) Praevaricantes praevaricati sunt, et
praevaricatione transgressorum praevaricati sunt. Formido et fovea et laqueus
super te, qui habitator es terrae; et erit, qui fugerit a voce formidinis cadet
in foveam, et qui se explicuerit de fovea, tenebitur a laqueo.</i> LXX: <i>Vae
praevaricatoribus qui praevaricantur legem. Timor et fovea et laqueus super vos
qui habitatis terram. Et erit, qui fugerit timorem, cadet in foveam, et qui
exierit de fovea, capietur laqueo.</i> Haec est causa luctus et gemitus mei,
propter quam secundo dixi, secretum meum mihi, secretum meum mihi: quia omnes
praevaricati sunt legem Dei, et nequaquam Domini poena differtur, nec futura
praedicitur, sed imminet, et habitatores terrae captos tenet. Cumque se
putaverint fugisse, ex alio incident in aliud, et quocumque se verterint,
impendentem iram Domini non evadent.</p>

<p><i>(Vers. 19, 20.) Quia cataractae de excelsis apertae sunt, et
concutientur fundamenta terrae. Confractione confringetur terra, contritione
conteretur terra, commotione commovebitur terra. Agitatione agitabitur terra
sicut ebrius, et auferetur quasi tabernaculum unius noctis, et gravabit eam
iniquitas sua, et corruet, et non adjiciet</i> [Al. <i>adjicietur] ut resurgat.</i>
Propterea formidinem, et laqueum et foveam Domini nullus evadet, quia
cataractae de excelsis, sive ut LXX manifestius transtulerunt, <i>fenestrae
coeli apertae sunt,</i> ut despiceret Dominus hominum universa peccata, quae
prius, quia non puniebat, videbatur peccatoribus ignorare. Postquam autem
apertis fenestris vidit cuncta opera mortalium, concussa sunt fundamenta
terrae, juxta illud quod in alio loco de Dei intuitu scriptum est: <i>Qui
respicit terram, et faciet eam tremere (Ps. CIII, 32)</i>; tunc
confringetur et conteretur, et commovebitur atque agitabitur terra in
similitudinem ebrii: non quod ipsa terra redigatur in pulverem, et in nihili;
sed quod universa terrena pertranseant, et succedat alia conversatio. Et
quomodo ebrius nescit quid agat, sed hebescentibus ebrietate nervis, nec pes
nec mens stat in suo officio: sic omnis terra, id est, omnes homines qui
versantur in terra, malorum magnitudine atque poenarum ebrii erunt, et stupebunt
ad cuncta quae cernent. Et sicut unius noctis tabernaculum atque tentorium
transfertur de loco ad locum, et locus tentorii pristini a viatore deseritur,
ita ut nullum vestigium remaneat praeteritae mansionis: sic transibit figura
hujus mundi, et erit terra deserta quae gravata est iniquitate sua, cujus
pondus et gravissimum onus in Zacharia scribitur: <i>Quae sedebat super
talentum plumbi (Zac. V, 32)</i>. Et corruet, inquit, et non adjiciet ut
resurgat. Non quod resurrectio negetur hominum, et omnium qui versabantur in
terra, sed nequaquam erit terrena conversatio, et pristinae vitae status, cum
ad hoc humana resurgant corpora, ut animae eisdem, quae prius deposuerant,
corporibus vestiantur, et recipiant a Deo sive bona, sive mala, quae egerunt
super terram.</p>

<p><i>(Vers. 21 seqq.) Et erit in die illa, visitabit Dominus super
militiam coeli in excelso, et super reges terrae qui sunt super terram. Et
congregabuntur in congregationem unius fascis in lacum, et claudentur ibi in
carcere, et post multos dies visitabuntur. Et erubescet luna, et confundetur
sol, cum regnaverit Dominus exercituum in monte Sion et in Jerusalem, et in
conspectu senum suorum fuerit glorificatus.</i> Pro eo quod nos interpretati
sumus, <i>et erubescet luna, et confundetur sol,</i> Septuaginta transtulerunt,
<i>liquefieri laterem, et cadere murum:</i> quae autem erroris causa sit,
sequentia verba monstrabunt. Sol lingua Hebraica tribus generibus appellatur:
SEMES <span dir=RTL>(&#1513;&#1502;&#1513;)</span><span dir=LTR></span><span
dir=LTR></span>, et HAMMA <span dir=RTL>(&#1495;&#1502;&#1492;)</span><span
dir=LTR></span><span dir=LTR></span>, quod interpretatur <i>calor,</i> et HERES
<span dir=RTL>(&#1495;&#1512;&#1505;)</span><span dir=LTR></span><span
dir=LTR></span>, quod <span
class=g>&#8004;&#963;&#964;&#961;&#945;&#954;&#959;&#957;</span>, id est,
<i>testam</i> vel <i>ariditatem</i> sonat. MAOR <span
dir=RTL>(&#1502;&#1488;&#1512;)</span><span dir=LTR></span><span
dir=LTR></span> autem, quod Graece <span
class=g>&#966;&#969;&#963;&#964;&#942;&#961;</span>, Latine dicitur
<i>luminare,</i> soli lunaeque commune est. Rursum luna vocatur JAREE <span
dir=RTL>(&#1497;&#1512;&#1492;)</span><span dir=LTR></span><span
dir=LTR></span>, quae Graece dicitur <span
class=g>&#956;&#942;&#957;&#951;</span>, eo quod triginta dierum circuitu
mensem efficiat, et LABANA <span
dir=RTL>(&#1500;&#1489;&#1504;&#1492;)</span><span dir=LTR></span><span
dir=LTR></span>, id est, <i>alba</i> vel <i>candida.</i> In praesenti igitur
loco pro LABANA, id est, <i>luna,</i> Septuaginta interpretati sunt
<i>laterem,</i> qui Hebraice appellatur LEBENA, verbi ambiguitate decepti.
Rursum pro HAMMA, id est, <i>calore,</i> per quem intelligitur, <i>sol,</i>
posuerunt <i>murum,</i> qui Hebraice dicitur HOMA <span
dir=RTL>(&#1495;&#1493;&#1502;&#1492;)</span><span dir=LTR></span><span
dir=LTR></span>. Est autem hic sensus totius capituli: <i>Fenestrae
coeli apertae sunt,</i> ut prospiciente Domino terrena peccata, omnis figura
terrenorum operum praeteriret, et corrueret, et nequaquam ultra in pristinum
statum resurgeret. In die illa, hoc est, in die judicii visitabit Dominus super
militiam, sive super ornatum coeli in excelsis, ut non solum terrena, sed et
coelestia judicet. Quis sit autem ornatus coeli sive militia, Moyse scribente,
discamus: <i>Cave ne suspiciens coelum, et videns solem, et lunam. stellas et
omnem ornatum coeli, decipiaris, et adores ea (Deut. IV, 19)</i>.
Visitabit autem Dominus, secundum idioma Scripturarum, quasi aegrotantem
militiam, et exercitum coeli, et ferro et cauteriis indigentem, secundum illud:
<i>Visitabo in virga peccata eorum, et in flagellis iniquitates eorum (Ps.
LXXXVIII, 3)</i>. Nam et in sequentibus legimus: <i>Inebriatus est gladius meus
in coelo (Infra XXXIV, 5)</i>; Et in Job: <i>Astra non sunt munda in
conspectu ejus.</i> Et: <i>Adversum Angelos suos perversum quid reperit (Job.
XXV, 5)</i>. Visitabit quoque super reges et principes terrae, rectores
tenebrarum istarum, et spiritualia nequitiae in coelestibus. De quibus
principibus diversis provinciis praesidentibus et in Daniele scriptum est: <i>Exiit
in occursum mihi princeps regni Persarum, et princeps regni Medorum, et
princeps regni Graecorum (Dan. X)</i>. Hos igitur principes, qui suum
non servaverunt gradum, congregabit Dominus in die judicii, quasi in uno fasce
pariter colligatos, et mittet in lacum inferni, ut in illis quoque impleatur
quod de impiis scriptum est: <i>Lacum aperuit, et effodit eum, et incidit in
foveam quam fecit (Ps. VII, 16)</i>. Et includentur in carcere, juxta
illud quod ait Dominus: <i>Ite in ignem aeternum, qui praeparatus est diabolo
et Angelis ejus (Matth. XXV, 41)</i>. Quod autem sequitur: <i>Et post
multos dies visitabuntur,</i> videtur applaudere amicis meis, qui diabolo et
daemonibus dant poenitentiam, quod multa post tempora a Domino visitentur. Sed
considerent quod non dixerit aperte Scriptura divina: <i>Visitabuntur a Domino,</i>
vel visitabuntur ab Angelis, sed absolute, <i>visitabuntur.</i> Ex qua
ambiguitate verbi et remedium potest intelligi, et correptio, quod postquam
justi praemia receperint, illi in poenis perpetuis visitentur. Est tamen
sciendum, quod judicium Dei humana non possit scire fragilitas, nec de poenarum
magnitudine atque mensura ferre sententiam, quae Domini arbitrio derelicta est.
Tunc <i>erubescet luna, et confundetur sol,</i> juxta illud quod Apostolus ait:
<i>Etenim creatura ipsa congemiscit et parturit (Rom. VIII, 22)</i>,
cernens homines qui suo fruebantur lumine, nihil dignum Dei bonitate fecisse,
qui solem suum oriri facit super justos et injustos <i>(Matth. V)</i>. Quomodo
si dispensator et villicus, veniente Domino, cernat familiam variis subjici
cruciatibus, et nequaquam sua implesse praecepta. De hoc eodem loco plenius
Salvator in Evangelio docet: <i>Sol obscurabitur, et luna non dabit lumen suum,
et stellae cadent de coelo, et virtutes coelorum movebuntur, quando apparuerit
signum Filii hominis in coelo, et planxerint se omnes tribus terrae, et
viderint Filium hominis venientem cum nubibus coeli, in virtute et gloria multa</i>
<i>(Matth. XXIV, 29, 30)</i>. Didicimus subversionem terrae, visitationem
militiae coeli, congregationem regum et principum in unum fascem, et
detrusionem in lacum, et custodiam carceris, et clausorum post longum tempus
visitationem, ruborem lunae et confusionem solis. Post haec omnia regnabit
Dominus exercituum in monte Sion et in Jerusalem coelesti, de qua et in
Epistola scribitur ad Hebraeos: <i>Et in conspectu senum suorum gloriabitur</i>
<i>(Hebr. XII)</i>. Qualis senex fuit Abraham, qui mortuus est in senectute
bona, et appositus est ad patres suos <i>(Gen. XXV)</i>. Quales jubetur et
Moyses presbyteros eligere, quos scit esse presbyteros <i>(Num. XI)</i>: <i>cani
enim hominis sapientia ejus (Sap. IV, 8)</i>, qui imitantur vetustum
dierum, cujus caesaries describitur candida, ut aetatis longitudo monstretur <i>(Dan.
VII, 9)</i>. Potest hoc et de ecclesiastico gradu intelligi, si tamen non
destruant operibus dignitatem.</p>

<p><i>(Cap. XXV.—Vers. 1 seqq.) Domine, Deus meus es tu: exaltabo te,
confitebor nomini tuo, quoniam fecisti mirabilia, cogitationes antiquas
fideles: amen. Quia posuisti civitatem in tumulum, urbem fortem in ruinam, domum
alienorum: ut non sit civitas, et in sempiternum non aedificetur. Super hoc
laudabit te populus fortis, civitas gentium robustarum timebit te. Quia factus
es fortitudo pauperi, fortitudo egeno in tribulatione sua, spes a turbine,
umbraculum ab aestu: spiritus enim robustorum quasi turbo impellens parietem.
Sicut aestus in siti, tumultum alienorum humiliabis: et quasi calore sub nube
torrente, propaginem fortium marcescere facies.</i> LXX: <i>Domine Deus meus,
glorificabo te: laudabo nomen tuum, quoniam fecisti admirabiles res, consilium
antiquum verum, fiat. Quia posuisti civitates in tumulum: civitates fortes, ut
caderent fundamenta earum. Impiorum civitates in aeternum non aedificabuntur.
Propterea benedicet tibi populus pauperum, et civitates hominum iniquitatem
sustinentium benedicent tibi. Fuisti enim omni civitati humili auxiliator, et
tristibus propter inopiam protectio: ab hominibus pessimis liberabis eos:
umbraculum sitientium, et spiritus hominum iniquitatem sustinentium quasi
homines pusillanimes sitientes in Sion ab hominibus impiis, quibus nos
tradidisti.</i> Duplex hujus loci expositio est. Judaei putant vocem sanctorum
esse, populique credentis: cum Deus adversum omnem orbem quae supra dicta sunt
fecerit, et omnium prophetarum fuerint completa vaticinia; civitatemque
subversam, Romam interpretantur, quae delenda sit penitus, populumque fortem,
qui laudet Dominum, et cui factus sit Dominus fortitudo in tribulatione sua et
angustia, referunt ad Israel, qui de persecutione gentium quasi in aestu
ardentissimo et in siti liberatus sit. Alii vero et melius et rectius ex
persona prophetae dici intelligunt, pro passione Domini Salvatoris gratias
Patri referentis, quod fecerit mirabilia, et cogitationes antiquas veritate
compleverit, quando stantes ad dexteram audient: <i>Venite, benedicti Patris
mei, possidete praeparatum vobis regnum a constitutione mundi (Matth.
XXV, 34)</i>. Quod et Paulus intelligens loquebatur: <i>Sicut elegit nos in
ipso ante constitutionem mundi, esse nos sanctos et immaculatos (Ephes.
I, 4)</i>; desideransque fieri quod prophetat, adjungit verbum Hebraicum AMEN <span
dir=RTL>(&#1488;&#1502;&#1503;)</span><span dir=LTR></span><span
dir=LTR></span> pro quo LXX transtulerunt <i>fiat.</i> Et Dominus in Evangelio
saepe hoc verbo utitur: <i>Amen, amen,</i> id est, <i>vere,
vere dico vobis (Joan. VI, 54)</i>. Quare autem laudet et confiteatur
nomini Domini, et quae sint ista mirabilia, et cogitationes antiquae, quas
veras opere demonstravit, sequitur: <i>Quia posuisti civitatem in tumulum,
urbem fortem in ruinam, domum alienorum, ut non sit civitas, et in aeternum non
aedificetur.</i> Civitas quondam fortis Jerusalem intelligitur, quae facta est
domus alienorum; de quibus Salvator dicit in psalmo: <i>Filii alieni mentiti
sunt mihi, filii alieni inveteraverunt et claudicaverunt in semitis suis (Ps.
XVII, 46)</i>. Haec civitas cum destructa fuerit, in aeternum non aedificabitur,
ut mille annorum regnum et aureae Jerusalem atque gemmatae somnia conquiescant.
Destructa autem Jerusalem pro impietate sua, laudabit Dominum populus fortis.
Quis sit autem populus fortis, sequens versus ostendit: <i>Civitas gentium
robustarum timebit te.</i> Illis blasphemantibus, gentium populus te timebit. <i>Principium
enim sapientiae timor Domini (Prov. IX, 10)</i>. Laudabitque te populus
fortis, et civitas gentium robustarum timebit te, hoc est Ecclesia de gentibus
congregata. Quia factus es fortitudo pauperi, Christo tuo, de quo et in Psalmis
legimus: <i>Beatus qui intelligit super egenum et pauperem (Ps. XL, 1)</i>.
Et in Zacharia secundum Hebraicam veritatem, pauper, hoc est EBION <span
dir=RTL>(&#1488;&#1489;&#1497;&#1493;&#1503;)</span><span dir=LTR></span><span
dir=LTR></span>, super pullum asinae sedere describitur <i>(Zach.
IX)</i>. Fortitudo egeno, in tribulatione passionis suae, spes a turbine
patibuli, et umbraculum ab aestu, quando locutus est: <i>Pater, in manus tuas
commendo spiritum meum (Luc. XXIII, 46)</i>. Quomodo enim si ventus
impingatur parieti atque pertranseat: sic turbo blasphemantium Judaeorum illi
nocere non potuit. Et ut alia utar similitudine, sicut propago gravissimo
torretur aestu, atque flaccescit, ita tumultum et clamorem alienorum, hoc est,
qui a te alieni facti sunt, marcescere facies et perire. Juxta LXX interpretes,
non dico sensum, sed verborum ordinem et consequentiam, in hoc loco reperire
non potui. Et pro eo loco, ubi nos interpretati sumus, <i>sicut aestum in siti,</i>
pro quo in Hebraeo scriptum est BASAION <span
dir=RTL>(&#1510;&#1497;&#1493;&#1503;)</span><span dir=LTR></span><span
dir=LTR></span>, quod apud eos <i>invium,</i> vel <i>sitis,</i> dicitur; quare
illi pro <i>invio</i> et <i>in siti</i> verterint, <i>in Sion;</i> error
perspicuus est, ob similitudinem verbi SAION et SION (<i>Ambo</i> <span
dir=RTL>&#1510;&#1497;&#1493;&#1503;</span><span dir=LTR></span><span
dir=LTR></span>), quod eisdem signatur elementis.</p>

<p><i>(Vers. 6-8.) Et faciet Dominus exercituum omnibus populis in monte
hoc convivium pinguium, convivium vindemiae: pinguium medullatorum, vindemiae
defaecatae. Et praecipitabit in monte isto faciem vinculi colligati super omnes
populos, et telam quam orditus est super omnes nationes. Et praecipitabit
mortem in sempiternum, et auferet Dominus Deus lacrymam ab omni facie, et
opprobrium populi sui auferet de universa terra: quia Dominus locutus est.</i>
LXX: <i>Et faciet Dominus Sabaoth omnibus gentibus super montem istum, bibent
laetitiam, bibent vinum. Ungentur unguento in monte isto. Trade omnia haec
gentibus, consilium enim hoc super omnes gentes: devoravit mors praevalens.</i>
Et rursum: <i>Abstulit Dominus Deus omnem lacrymam ab omni facie, et opprobrium
populi sui abstulit ab omni terra. Os enim Domini locutum est.</i> Pro eo quod
nos vertimus, <i>faciem vinculi colligati super omnes populos,</i> Aquila
interpretatus est, <i>faciem tenebrarum super omnes populos.</i> Cumque Aquila
bis tenebras dixerit, Theodotio semel tenebras nominavit, caetera similiter.
Pro quo Symmachus transtulit, <i>faciem Dominatoris qui dominatur super omnes
populos.</i> Quid autem voluerint pro hoc loco Septuaginta dicere: <i>Trade
omnia haec gentibus,</i> legenti perspicuum est, quod non Scripturae verba, sed
suum sensum posuerint, eo quod omnia mysteria Legis et Templi transferenda sint
ad Ecclesias nationum. Post passionem ergo Domini, quando eum a siti et aestu,
ac turbine liberaverit, faciet Dominus nequaquam populo Judaeorum, sed omnibus
gentibus in monte Sion pingue convivium, holocausta medullata, et vinum
vindemiae defaecatae, ut praecipitet et absorberi faciat faciem mortis et
vinculi quo omnes populi ligabantur; disrumpetque rete mortis, et telam quae
omnes ceperat nationes. Et juxta Apostolum, absorbebitur mors in perpetuum <i>(I
Cor. XVI)</i>. Et auferet Dominus lacrymam ab omni facie, quando morte
superata, Christi advenerit regnum: et opprobrium generis humani, quod ad
imaginem conditum fuerat Creatoris, diaboli et mortis effugerit servitutem. Nec
mirum si juxta Symmachum domina appelletur mors, cum beatus Apostolus dixerit: <i>Regnavit
mors ab Adam usque ad Moysem, etiam super eos qui non peccaverunt, in similitudinem
praevaricationis Adam (Rom. V, 14)</i>. Dominatorem omnium populorum,
sive faciem tenebrarum super omnes populos, et telam quae ordita sit super
omnes gentes, quidam Antichristum intelligi volunt, qui in monte Oliveti
consumendus sit, quod et in Danielis ultima diximus visione. Juxta LXX omnibus
gentibus in monte Sion convivium laetitiae praeparatur, in quo bibent vinum,
quod se Dominus cum sanctis suis in regno Patris sui bibiturum esse promisit <i>(Matt.
XX et Luc. XXII)</i>: et ungentur unguento, ut renati in Christo efficiantur
populus novus; unde dicitur: <i>Trade omnia haec gentibus,</i> quae quondam
Israel in typo et imagine celebrabat. Hoc enim consilium Domini est, ut cuncta
transferantur ad gentes, quia mors absorpta est <i>(I Cor. XV)</i> et lacryma
omnis abstersa, et opprobrium universae terrae, Christi imperio succedente,
deletum est.</p>

<p><i>(Vers. 9 seqq.) Et dicent in die illa: Ecce Deus noster iste,
exspectavimus eum, et salvabit nos: iste Dominus, sustinuimus eum, exsultabimus
et laetabimur in salutari ejus. Quia requiescet manus Domini in monte isto; et
triturabitur Moab sub eo sicut teruntur paleae in plaustro. Et extendet manus
suas sub eo, sicut extendit natans ad natandum, et humiliabitur gloria ejus cum
allisione manuum ejus. Et munimenta sublimium murorum tuorum concident, et
humiliabuntur et detrahentur in terram usque ad pulverem.</i> Absorpta morte in
perpetuum, populus Dei qui de manu mortis fuerit liberatus, dicet ad Dominum: <i>Ecce
Deus noster iste,</i> quem increduli hominem tantum putabant; et exspectavimus
eum, hoc est, verbis ejus credidimus, quia sua promissa complebit, et salvabit
nos. Propterea ejus auxilio de faucibus mortis erepti, exsultabimus et
laetabimur in eo: et manus atque ejus potentia requiescet in monte isto. De quo
supra legimus: <i>Cum regnaverit Dominus exercituum in monte Sion, et in
Jerusalem, et in conspectu senum suorum fuerit glorificatus (Isai. XXIV,
23)</i>. <i>Moab</i> autem, quod interpretatur <i>de patre,</i> ita conteretur,
ut solent plaustro paleae conteri. Hoc juxta ritum loquitur Palaestinae et
multarum Orientis provinciarum, quae ob pratorum et feni penuriam, paleas
praeparant esui animantium. Sunt autem carpenta ferrata, rotis per medium in
serrarum modum se volventibus, quae stipulam conterunt, et comminuunt in
paleas. Quomodo igitur plaustris ferratis paleae conteruntur, sic conteretur
Moab sub eo, sive sub Dei potentia, sive in semetipso, ut nihil in eo integri
remaneat. Et sicut solet qui natat totum corpus extendere: ita ille de sua
potentia allidetur in terram, et ruens sonitum faciet. Omnia quoque munimenta
sublimium virorum illius, sive murorum, ut in Hebraico continetur, concident et
humiliabuntur, et detrahentur in terram usque ad pulverem comminuta. Igitur
sermo propheticus licet de consummatione mundi generaliter texat vaticinium,
tamen ne praesentia omnino videatur negligere, nominat Moab, qui fuit inimicus
Israel, in tantum ut faceret eos fornicari cum Madianitis, et consecrari idolo
Beelphegor, qui interpretatur Priapus, contra quem Jeremias loquitur: <i>Egredietur
Chamos in captivitatem, sacerdotes illius et principes ejus simul (Jerem.
XLVIII, 7)</i>; Et iterum: <i>Confundetur Moab in Chamos, sicut confusa est
domus Israel in Bethel (Ibid., 13)</i>, et reliqua his similia: atque ex
uno idolo et daemone, qui huic idolo praesidebat, omnes indicat contrarias
fortitudines humiliandas et deducendas in tartarum, et instar pulveris
conterendas. Si autem hoc ita erit, ubi est diaboli poenitentia?</p>

<p><i>(Cap. XXVI.—Vers. 1.) In die illa cantabitur canticum istud in
terra Juda: Urbs fortitudinis nostrae, Salvator ponetur in ea murus et
antemurale.</i> LXX: <i>In die illa cantabunt canticum istud super terram
Judaeam: Ecce civitas fortis, et salutare nostrum ponet murum et circummurale.</i>
Cum humiliatus fuerit Moab, et detractus ad terram usque ad pulverem, et omnes
inimici substrati Christi pedibus, tunc cantabitur canticum istud in terra Juda
sive Judaea, quod interpretatur utrumque <i>confessio:</i> ut quomodo Sion et
Jerusalem urbem coelestem intelleximus, ita et regionem hujus urbis
confessionem coelestem intelligamus. Denique sancti in terra aliena carmen
Judaeae cantare nolentes, dicunt: <i>Quomodo cantabimus canticum Domino in
terra aliena (Ps. CXXXVI, 4)</i>? Ego puto hoc esse canticum, de quo et
in alio loco sanctis praecipitur: <i>Cantate Domino canticum novum (Ps.
XCV, 1)</i>. Erit autem canticum hoc quod sequitur: <i>Urbs fortitudinis
nostrae Salvator (Matth. V)</i>. Quae est ista urbs? Quae in monte sita
latere non potest. De qua et in alio loco scriptum est: <i>Fluminis impetus
laetificat civitatem Dei (Psal. XLV, 4)</i>; et rursum: <i>Gloriosa
dicta sunt de te, civitas Dei (Psal. LXXXVI, 2)</i>. Hujus urbis ille
conditor est, de quo loquitur pater: iste aedificavit civitatem meam: immo urbs
fortitudinis nostrae Salvator est, id est, Jesus. Et ponetur in ea murus et
antemurale. Murus bonorum operum, et antemurale rectae fidei, ut duplici septa
sit munimento. Non enim sufficit murum habere fidei, nisi ipsa fides bonis
operibus confirmetur. Hic murus et hoc antemurale sive circummurale, de vivis
lapidibus exstruitur, qui juxta prophetam volvuntur super terram. Pro eo quod
nos vertimus, <i>antemurale,</i> Symmachus <i>firmamentum</i> interpretatus
est: ut ipsi muri munitionibus cincti sint, et vallo fossaque et aliis muris,
quos in aedificatione castrorum solent <i>loriculas</i> dicere.</p>

<p><i>(Vers. 2-4.) Aperite portas, et ingrediatur gens justa, custodiens
veritatem. Vetus error abiit, servabis pacem: pacem, quia in te speravimus.
Sperastis in Domino in saeculis aeternis.</i> LXX: <i>Aperite portas,
ingrediatur populus custodiens justitiam, et custodiens veritatem, apprehendens
veritatem, et custodiens pacem: pacem, quoniam in te speraverunt, Domine, usque
in sempiternum.</i> Omne hoc canticum quod in terra confessionis et laudis
sancti cantaturi sunt, mutat repente personas, et quasi per interrogationem et
responsionem texitur. Dixerat populus Dei: <i>urbs fortitudinis nostrae
Salvator, ponetur in ea murus et antemurale.</i> Respondit Dominus, immo
praecepit non eis qui hoc dixerant, sed Angelis qui portis urbis Dominicae
praesidebant, ut aperiant portas, et ingrediatur per eas gens justa, custodiens
veritatem, sive ut in Hebraico dicitur EMMUNIM [<i>Al.</i> EMMONIM] <span
dir=RTL>(&#1488;&#1502;&#1493;&#1504;&#1497;&#1501;)</span><span
dir=LTR></span><span dir=LTR></span>, quod nostra lingua vertitur, <i>fides,</i>
plurali numero, non singulari. Quae sunt portae, quae aperiuntur ab Angelis; ut
ingrediatur non populus Judaeorum, qui abjectus est, sed gens justa, quae ex
fide fidelium nomen accepit? Utique illae de quibus sanctus loquitur: <i>Aperite
mihi portas justitiae, ingressus in eas confitebor Domino (Ps. CXVII,
19)</i>. Has autem portas nullus poterit ingredi, nisi qui de portis mortis
fuerit liberatus; et cum Psalmista dixerit: <i>Qui exaltas me de portis mortis,
ut annuntiem omnes laudationes tuas in portis filiae Sion (Ps. IX, 15)</i>.
Cum enim de portis mortis fuerimus erepti, tunc in portis filiae Sion omnes
laudationes Domini cantare poterimus. Et quomodo portas mortis reor esse
peccata, de quibus ad Petrum dicitur: <i>Portae inferni non praevalebunt
adversum te (Matth. XVI, 18)</i>: sic portas justitiae, omnia opera
virtutum, quas qui fuerit ingressus, unam inveniet portam, de qua dicitur: <i>Haec
porta Domini, justi intrabunt in eam (Ps. CXVII, 19)</i>. Et quomodo per
plures margaritas ad unum pergitur margaritum: sic per multas vias et portas
pervenimus ad eum qui dicit esse se viam et portam, per quam ingredimur ad
Patrem. Post sermonem Dei, respondit populus Hebraice JESER SAMUCH <span
dir=RTL>(&#1497;&#1510;&#1512;&nbsp;&#1505;&#1502;&#1498;)</span><span
dir=LTR></span><span dir=LTR></span>, quod Aquila et Symmachus similiter
transtulerunt, <span class=g>&#960;&#955;&#8118;&#963;&#956;&#945;
&#7952;&#960;&#951;&#961;&#949;&#953;&#963;&#956;&#941;&#957;&#959;&#957;</span>,
hoc est, <i>error</i> noster <i>ablatus est,</i> sive cogitatio nostra firmata
est, quae prius inter te et idola fluctuabat, ut nequaquam circumferamur omni
vento doctrinae, sed in te Dominum Salvatorem tota mente credamus. Pro quo nos
ut sensus manifestior fieret, transtulimus, <i>vetus error abiit.</i> Et quia
cogitatio nostra firmata est, propterea servabis nobis pacem, quam Apostolis
pollicitus es, dicens: <i>Pacem meam do vobis, pacem meam relinquo vobis (Joan.
XIV, 27)</i>; et non solum semel, sed secundo, ut secura sit retributio quae
duplici sermone promittitur, juxta quod et Apostolus loquebatur: <i>Gaudete,
iterum dico gaudete (Philipp. IV, 4)</i>. Hoc autem ille consequitur, de
quo in Levitico dicitur: <i>Homo, homo, filiorum Israel (Levit. XVII)</i>.
Et in Numerorum libro: <i>Vir, vir, cujus uxor cubile macularit (Num. V,
12)</i>: ut duplex homo et duplex vir, pacem duplicem consequantur. Meremur
autem, inquiunt, pacem, quia in te tota mente confidimus. Post populi verba et
responsionem Domini, et rursum vocem populi Propheta loquitur ad credentes: <i>Sperastis,</i>
vel <i>sperate in Domino, in saeculis sempiternis,</i> et caetera quae
sequuntur. Juxta LXX, ille ingreditur portas Domini, qui custodit justitiam in
bonis operibus, et servat sive amplectitur veritatem in fidei veritate, ut per
bona opera et fidem perveniat ad pacem, quae omnem sensum exsuperat, et ipsam
pacem mereatur accipere; quia credidit in Deum qui aeternis bonorum operum
retributor est <i>(Philipp. IV)</i>. Unde et in alio loco scribitur: <i>Desiderasti
sapientiam, serva mandata, et Dominus tribuet tibi eam (Eccl. I, 33)</i>.</p>

<p><i>(Vers. 5, 6.) In Domino Deo forti in perpetuum: quia incurvabit
habitantes in excelso: civitatem sublimem humiliabit, humiliabit eam usque ad
terram: detrahet eam usque ad pulverem. Conculcabit eam pes, pedes pauperis
gressus egenorum.</i> LXX: <i>Deus magne aeterne, qui humiliasti, et detraxisti
eos qui habitant in excelsis, civitates robustas destrues, et deduces usque ad
pavimentum, et conculcabunt eas pedes mansuetorum et humilium.</i> Et haec
Propheta loquitur, qui ab eo respondit loco in quo supra dixerat: <i>Sperate in
Domino in saeculis aeternis;</i> et jungit ei quod nunc proposuimus: <i>In
Domino Deo forti in perpetuum,</i> et reliqua. Pro Domino Deo forti, in
Hebraico tria habet nomina, IA <span dir=RTL>(&#1497;&#1492;&#1493;&#1492;)</span><span
dir=LTR></span><span dir=LTR></span> et ADONAI <span
dir=RTL>(&#1497;&#1492;)</span><span dir=LTR></span><span dir=LTR></span> et
SUR <span dir=RTL>(&#1510;&#1493;&#1512;)</span><span dir=LTR></span><span
dir=LTR></span>, quod aliud <i>invisibilem,</i> aliud <i>ineffabilem,</i>
aliud <i>robustum</i> sonat, quorum primum in ALLELUIA <span
dir=RTL>(&#1492;&#1500;&#1500;&#1493;&nbsp;&#1497;&#1492;)</span><span
dir=LTR></span><span dir=LTR></span> extrema syllaba ponitur. Et hoc diligens
lector observet, quod interdum textum in propositione testimonii dividamus:
quoniam alium LXX editio, et alium ex Hebraeo ad verbum expressa translatio
efficit sensum. Dicit ergo Propheta: <i>Sperate in Domino in saeculis aeternis:
in Domino Deo forti in perpetuum,</i> cujus auxilium sempiternum est. Ipse enim
incurvabit habitantes in excelso, quia omnis qui se exaltat humiliabitur; qui
patrem Abraham se habere jactabant, et in suggillationem Domini loquebantur: <i>Nos
de fornicatione nati non sumus (Joan. VIII, 41)</i>. Ipse civitatem
sublimem humiliabit, ut Judaei putant, Romam [<i>Al.</i> Romanam]: ut nos
rectius esse convincimus, Jerusalem, quae occidit Prophetas, et lapidavit eos
qui ad se missi erant, et ad extremum patrisfamilias interfecit filium, ut
haerede jugulato, periret haereditas <i>(Luc. XIII)</i>. Nec vocatur civitas,
quae [<i>Al.</i> qui] Hebraice dicitur IR <span dir=RTL>(&#1506;&#1497;&#1512;)</span><span
dir=LTR></span><span dir=LTR></span>, sed CARIA <span
dir=RTL>(&#1499;&#1512;&#1497;&#1492;)</span><span dir=LTR></span><span
dir=LTR></span> quam Aquila <span class=g>&#960;&#959;&#955;&#943;&#967;&#957;&#951;&#957;</span>
interpretatus est, quam nos, vel <i>civitatulam,</i> vel <i>viculum,</i> vel <i>oppidulum</i>
possumus dicere, et frequenter in Scripturis hoc nomine appellatur Jerusalem.
Pulchreque duplicem humilitatem posuit: <i>Humiliabit, humiliabit eam,</i>
primum sub Babyloniis, quando templum destructum est, secundo sub Tito et
Vespasiano, cujus ruina usque in finem permanet. <i>Conculcabit eam pes,</i>
repetitque et copulat <i>pedes pauperis,</i> haud dubium quin Christi. De quo
et supra diximus: <i>Factus est fortitudo pauperi; fortitudo egeno in
tribulatione sua.</i> Gressus egenorum, Apostolorum scilicet, qui imitantes
Domini paupertatem, etiam virtutis ejus privilegium consecuti sunt; qui non
recepti, excusserunt super eam pulverem pedum suorum. Et quia Salvatoris dicitur
verbis, <i>Omnis qui se exaltat, humiliabitur: et qui se humiliat, exaltabitur</i>
<i>(Luc. XIV, 11)</i>, non solum hoc ad homines, sed ad contrarias quoque
fortitudines referre possumus. Juxta LXX, laudes Deo Propheta decantat, quod
omnes superbos humiliet, et universarum urbium munimenta usque ad solum diruat,
et sanctorum ea mitiumque et humilium calcent pedes.</p>

<p><i>(Vers. 7-9.) Semita justi recta est, rectus callis justi ad
ambulandum: et in semita judiciorum tuorum, Domine, sustinuimus te, nomen tuum
et memoriale tuum in desiderio animae: anima mea desideravit te in nocte.</i>
LXX: <i>Via justorum recta, recta facta est via justorum, et praeparata. Via
enim Domini judicium, speravimus in nomine tuo: et in memoria quam desiderat
anima nostra.</i> Adhuc Propheta de Christo loquitur, de quo supra dixerat: <i>Conculcabit
eam pes, pedes pauperis.</i> Hujus ergo justi semita recta est, sive, ut verbum
novum fingam, <i>rectitudines,</i> quas Graeci vocant <span
class=g>&#949;&#8016;&#952;&#8059;&#964;&#951;&#964;&#945;&#962;</span>,
et nos <i>aequitates</i> Latinius possumus appellare, dicunturque Hebraice
MESSARIM <span dir=RTL>(&#1502;&#1513;&#1512;&#1497;&#1501;)</span><span
dir=LTR></span><span dir=LTR></span>. In una igitur Christi semita omnes
justitiae reperiuntur, et propterea eam suo calcavit et trivit pede, ut
quicumque per eam voluerit ambulare, cursu ambulet inoffenso. In hac semita
judiciorum Domini, sustinuerunt eum sancti, et speraverunt in eo, quia spes non
confundit. Et nomen illius et memoriale habuerunt in desiderio animae,
dicentes: <i>Concupivit anima mea desiderare judicia tua in omni tempore (Ps.
CXVIII, 20)</i>; et iterum: <i>Desiderat anima mea, et defecit in salutari tuo</i>
<i>(Ibid. 81)</i>. Qui autem nomen Domini habet in desiderio, aliud non
desiderat. Et hoc notandum, quod desiderium Domini non in carne sit, sed in
anima, juxta illud quod in alio psalmo legimus: <i>Sitivit anima mea ad Deum,
fortem, vivum (Ps. LI, 2)</i>. Caro enim concupiscit adversus spiritum,
et spiritus adversus carnem <i>(Galat. V)</i>. Haec enim sibi invicem
adversantur, ne quae volumus, illa faciamus. Quodque sequitur: <i>In nocte,</i>
juxta LXX, sequenti capitulo jungitur, juxta Hebraicum priori. Ille autem
potest dicere: <i>Anima mea desideravit te in nocte,</i> qui cum Psalmista
loquitur confidenter: <i>Lavabo per singulas noctes lectum meum, in lacrymis
stratum meum rigabo (Ps. VI, 7)</i>. Potest nox et tenebrae, pro tribulatione
et angustiis accipi. Unde et in alio psalmo super justi securitate Propheta
decantat: <i>Per diem sol non uret te, neque luna per noctem (Ps. CXX,
6)</i>, id est, nec in prosperis, nec in adversis unquam de tuo moveberis
gradu. <i>Sed et spiritu meo in praecordiis meis, de mane vigilabo ad te.</i>
LXX: <i>De nocte consurgit spiritus meus ad te, Deus: quia lux judicia tua
super terram.</i> Volumus et Hebraicum sequi, et Vulgatam editionem non penitus
praeterire, et hac rerum necessitate compellimur diverso ordine, atque sermone
diversas intelligentias quaerere. Igitur quod dicitur, <i>de nocte,</i> juxta
LXX, hujus capituli, ut diximus, principium est: juxta Hebraicum, finis
superioris; licet possit etiam juxta LXX in fine accipi superioris testimonii,
ut sit sensus: Desiderat anima mea ad te nocte; et postea incipiat, mane
consurgit spiritus meus ad te, Deus. Ideo autem mane consurgit, quia lux
praecepta tua super terram. Servans enim mandata tua, et illuminatus eorum
lumine, de quibus dicitur: <i>Praeceptum Domini lucidum, illuminans oculos (Ps.
XVIII, 9)</i>, dormire nequeo, sed omni tempore te desiderans, meo ad te
consurgo spiritu. Et hoc observandum, quod in nocte adhuc positi, animo
desideremus Dominum. Postquam autem spiritus noster in praecordiis nostris tota
se ad Deum mente commoverit, mane vigilemus ad eum, atque ut manifestius dicam,
animae, nox et desiderium, spiritui autem mane jungitur et vigiliae. Porro
spiritu in praecordiis suis evigilat ad Deum, qui potest dicere: <i>De
profundis clamavi ad te, Domine (Ps. CXXIX, 1)</i>.</p>

<p><i>(Vers. 10.) Cum feceris judicia tua in terra, justitiam discent
habitatores orbis. Misereamur impio, et non discet justitiam, in terra
sanctorum inique egit, et non videbit gloriam Domini.</i> LXX. <i>Justitiam
discite, qui habitatis super terram. Cessavit enim impius, et non discet
justitiam super terram, veritatem non faciet, auferatur impius, ut non videat
gloriam Domini.</i> Dicamus primum juxta Hebraicum, et si sensum Prophetae
voluerimus exprimere, tunc ad LXX Interpretes transeamus. Quamdiu non exerces
judicia tua super terram, et nec bonis bona, nec malis retribuis mala, justitia
tua, o Domine Deus, ignoratur in terra. Cum autem in judicii die pro qualitate
operum unicuique reddideris quod meretur, tunc justitia tua cognoscetur in orbe
terrarum, quae prius apud incredulos videbatur injusta, ita ut unus sanctorum
quoque diceret: <i>Mei autem pene moli sunt pedes, pene effusi sunt gressus
mei: quoniam zelatus sum super iniquis, pacem peccatorum videns (Ps.
LXXII, 2)</i>. Ad quod respondit Dominus: <i>Misereamur impio;</i> quod exceptis
Septuaginta, omnes similiter transtulerunt. Et est sensus: magis impius
misericordiam consequatur, et discat clementiam meam; dum etiam ipse salvatur.
Rursumque loquenti Domino, ex persona humanae impatientiae Propheta respondit: <i>Et
non discet justitiam.</i> Estque sensus: et quomodo poterit tuam nosse
justitiam, si tantum clementiam fuerit expertus? Redditque causas, quare eum
velit Dei justitiam discere: quia in terra sanctorum inique gessit, et contra
sanctos tuos jugiter dimicavit, debet sentire tormenta. Rursumque Dominus
sententiam temperans, <i>Et non videat,</i> inquit, sive <i>non videbit gloriam
Domini.</i> Estque sensus: sufficit ei pro universa poena, quod me cum sanctis
meis non videbit in mea majestate regnantem. Quidam impium, hoc est, RESA <span
dir=RTL>(&#1512;&#1513;&#1506;)</span><span dir=LTR></span><span
dir=LTR></span>, diabolum intelligi volunt, de quo in nono psalmo scribitur: <i>Increpasti gentes, et periit impius: nomen eorum
delesti in aeternum et in saeculum saeculi. Inimici defecerunt frameae in
finem, et civitates eorum destruxisti (Psal. IX, 6)</i>. Nos autem
generaliter impium vel pro peccatore, vel pro eo qui Dei cultum non habet,
accipiamus. Juxta Septuaginta jubentur habitatores terrae justitiam discere.
Omnis enim vir videtur sibi justus; Deus autem corda omnium novit, qui reddet
unicuique secundum opera sua <i>(Prov. XXI)</i>. Et in alio loco ejusdem
voluminis dicitur: <i>Sunt viae viri, quae videntur rectae; novissima autem
earum respiciunt in profundum inferni (Prov. XIV, 12)</i>. Unde debemus
justitiam discere, nec confidere in proprio judicio. Est enim justus qui pereat
in justitia sua <i>(Eccles. VII)</i>; non quo justus sit, sed quo sibi justus
esse videatur. Sin autem Christus factus est nobis a Deo sapientia, et
justitia, sanctificatio et redemptio <i>(I Cor. I)</i>, quibus praecipitur ut
cognoscant justitiam, hoc jubetur ut Christum discant atque cognoscant.
Propterea autem praecipio, ait, vobis ut discatis justitiam, quia ablatus est
impius; et regnum illius detructum est, qui quamdiu regnabat in terra,
justitiam scire non poterat, nec facere veritatem. De qua alibi scribitur, quod
gratia et veritas per Jesum Christum facta sit <i>(Joan. XVII)</i>. Et quia in
terra veritatem non facit impius, auferetur: non enim meretur Dominum videre
regnantem.</p>

<p><i>(Vers. 11)</i>. <i>Domine, exaltetur manus tua, et non videant: videant,
et confundatur zelus populi, et ignis hostes tuos devoret.</i> LXX: <i>Domine,
excelsum est brachium tuum, et nesciebant, scientes autem confundentur: zelus
apprehendet populum ineruditum, et nunc ignis adversarios comedet.</i> Hoc quod
supra dixerat: <i>et non videbit gloriam Domini,</i> potest sic intelligi: Postulas,
o Propheta, ut non miserear impio, ne si misertus ejus fuero, incipiat nescire
justitiam, qui in terra sanctorum inique gessit; ego tibi respondeo, ergone
gloriam Domini non videbit? ergo non [<i>Al.</i> ergone] cernet triumphos meos,
qui magis me debet videre regnantem, ut sciat quanto bono careat? et hoc
pressius voce interrogantis legendum est. Ad quod Propheta respondit: Domine,
exaltetur manus tua, et extendatur ad percutiendum, ut te non videant impii, et
tuae gloriae, ne ad poenitendum quidem, lumine perfruantur. Cui respondit
Dominus: Videant magis et confundantur, vel zelus populi, vel zelantes populi,
et ignis adversarios tuos, id est, sanctorum populi, devoret atque consumat.
Ignis autem poenitentiae, qui eorum corda excruciet, quod talem Dominum perdiderunt.
Potest hoc et super Judaeis intelligi, qui Christum brachium Domini nescierunt,
cumque viderint eum atque cognoverint, quem patibulo affixerant, confundentur.
Tunc ineruditus populus et nesciens legem Dei, zeli stimulis incitabitur,
quando viderit nationes in suum successisse locum, et igne poenitudinis
arserit, sive dolore supplicii, quando audierit illud quod scriptum est: <i>Ite
in ignem aeternum, qui praeparatus est diabolo, et angelis ejus (Matth.
XXV, 41)</i>.</p>

<p><i>(Vers. 12.) Domine, dabis pacem nobis: omnia enim opera nostra
operatus es nobis.</i> LXX: <i>Domine Deus noster, pacem da nobis: omnia enim
reddidisti nobis.</i> Notandum quod postquam nobis opera nostra reddiderit,
pacem daturus sit, et quomodo exponat causas, cur postulet pacem. Pro cunctis
enim operibus quae operati sunt super terram, dicunt se sustinuisse tormenta,
et justum esse ut post supplicia atque cruciatus, misericordiam consequantur.
Sive aliter: Quia venit mundi consummatio, et omnia quae per Prophetas locutus
es, rebus expleta sunt, et reddidisti universa quae pollicitus es, tribue nobis
pacem, quae exsuperat omnem sensum.</p>

<p><i>(Vers. 13.) Domine Deus noster, possederunt nos Domini absque te:
tantum in te recordemur nominis tui.</i> LXX: <i>Dominus Deus noster, posside
nos: Domine; extra te alium nescimus, nomen tuum invocamus.</i> Idcirco
misericordiam quaesumus et pacem, quae post cuncta tribuenda est, quia nos
absque te domini possederunt, idola videlicet, vel daemones idolis assidentes:
nihilque aliud postulamus, nisi ut digni simus post errores plurimos, qui tui
nominis recordemur. Juxta LXX, qui dixerunt: <i>Domine Deus, posside nos,</i>
hoc precantur, ut post pacem sibi redditam Dei possessio fiant. Quod quidem et
de Sapientia legimus, quae juxta Hebraicum loquitur in Proverbiis: <i>Deus
possedit me initium viarum suarum (Prov. VIII, 22)</i>, licet quaedam
exemplaria male pro pos<i>sessione</i> habeant <i>creaturam.</i> Denique
sequitur: <i>Ante omnes autem colles generavit me.</i> Quomodo enim creaturae
generatio poterit coaptari, quae magis <i>pos</i>sessioni congruit? Scriptum
est in Deuteronomio: <i>Nonne iste pater tuus possedit te, et fecit te, et
creavit te (Deut. XXXII, 6)</i>? Et hoc considerandum, quod non dixerit,
<i>Dominus,</i> sive <i>Deus, possedit te, et fecit te, et creavit te;</i> sed <i>pater,</i>
ut clementia nominis austeritatem potentiae mitigaret. Quodque sequitur: <i>Domine,
absque te alium non novimus,</i> non excludit Filium, sed jungit Patri, neque
enim dixit &quot;Alium non novimus,&quot; sed &quot;Extra te alium non
novimus.&quot; Cum autem dicat Filius: <i>Ego in Patre et Pater in me,</i>
extra Patrem non novimus Filium <i>(Joan. XIV, 10)</i>, quia in Patre
cognoscimus eum. Denique et nomen illius nominamus dicentes in Oratione
Dominica: <i>Pater noster qui es in coelis (Matth. VI, 9)</i>.</p>

<p><i>(Vers. 14)</i>. <i>Morientes non vivant: gigantes non resurgant.
Propterea visitasti et contrivisti eos, et perdidisti omnem memoriam eorum.</i>
LXX: <i>Mortui enim vitam non videbunt: neque medici suscitabunt. Idcirco
induxisti, et perdidisti, et tulisti omne masculum</i> [Al. <i>omnem
masculinum] eorum.</i> Symmachus more suo manifestius: <i>Mortui non
vivificabunt: gigantes non suscitabunt. Propterea visitasti, et contrivisti
eos, et disperdidisti omnem memoriam eorum.</i> Dicamus primum juxta LXX:
Quaestio videtur esse difficilis, quomodo mortui vitam non videant? Quae sic
solvitur: tamdiu eos vitam non videre, quamdiu mortui sunt. Quomodo si dicamus,
caecus non videt lumen quamdiu caecus est; sin autem receperit sanitatem, lumen
aspiciet: sic et qui iniquitate mortuus est atque peccatis, antequam
vivificetur justitia atque virtutibus, per eum qui dicit, <i>Ego sum vita (Joan.
XIV)</i>, vivere non poterit. Unde et Deus vivorum dicitur, non mortuorum <i>(Matth.
XXII)</i>. <i>Anima enim quae peccaverit, ipsa morietur (Ezech. XVIII,
4)</i>. Legimus in Epistola quae ad Hebraeos scribitur: <i>Ne rursum
fundamentum jaciamus poenitentiae ab operibus mortuis (Hebr. VI, 1)</i>.
Sin autem peccata appellantur opera mortua: quare non e contrario virtutes
appellentur opera viva? Quodque sequitur, <i>Nec medici suscitabunt,</i> sensus
perspicuus est, condemnari fabulas poetarum, qui ab Aesculapio jactant Virbium
suscitatum. Non solum autem hoc de mortuis, sed de omni infirmitate dicendum
est, quod absque Dei misericordia nihil medendi ars valeat. Sed quomodo? <i>Nisi
Dominus aedificaverit domum, in vanum laboraverunt qui aedificant eam: Nisi
Dominus custodierit civitatem, frustra vigilavit qui custodit eam (Ps.
CXXVI, 1, 2)</i>. Sic nisi Dominus languorem curaverit, in vanum laborant
medici qui cupiunt sanare languentes. Nisi Dominus custodierit sanitatem, in
vanum custodiunt, qui etiam praecepta custodiendae salutis propriis edunt
libris: semperque discendum est non solum in corporis, sed etiam in animae
sanitate: <i>Benedic, anima mea, Domino, qui sanat omnes languores tuos (Ps.
CII, 1, 3)</i>. Porro qui peccato mortui perseverant, et nulla arte medicinae
possunt recipere animae sanitatem, isti disperdentur et tollentur a Domino, et
quidquid robustum est in eis, quod masculinum vocatur, penitus auferetur. Unde
et Pharao non vult interficere sexum femineum, qui per se fragilis est et
facile interire potest, sed omne masculinum, quod si adultum fuerit, et in
virilem aetatem pervenerit, difficulter occiditur <i>(Exod. I)</i>. Juxta
Symmachum, mortui non vivificabunt, quia peccato mortui, alios vivificare non
possunt, nec pulchra est laudatio in ore peccatoris. Et gigantes, id est,
RAPHAIM <span dir=RTL>(&#1512;&#1508;&#1488;&#1497;&#1501;)</span><span
dir=LTR></span><span dir=LTR></span>, non suscitabunt alios, qui ipsi juxta
Geneseos librum appellantur <i>cadentes.</i> Visitatque eos Dominus, ut et
mortuorum et gigantium omnis deleatur memoria. Solus enim est qui suscitat
mortuos de quo dicitur: <i>Sicut Pater suscitat mortuos et vivificat, sic et
Filius vivificat quos vult (Joan. V, 21)</i>. Possumus mortuos simulacra
appellare hominum mortuorum, et gigantes daemones, qui simulacris eorum
assident. Nec terrere nos debet, quare LXX <i>masculum,</i> et caeteri
Interpretes <i>memoriam</i> transtulerunt, cum eisdem tribus litteris ZAI <span
dir=RTL>(&#1494;)</span><span dir=LTR></span><span dir=LTR></span>, et CHAPH
<span dir=RTL>(&#1499;)</span><span dir=LTR></span><span dir=LTR></span>, et
RES <span dir=RTL>(&#1512;)</span><span dir=LTR></span><span dir=LTR></span>
utrumque scribatur apud Hebraeos. Sed quando <i>memoriale</i> dicimus, legitur
ZACHAR; quando <i>masculum,</i> ZOCHOR. Et hac verbi ambiguitate deceptum
arbitrantur Saul, quando pugnavit contra Amalech et interfecit omne masculinum
eorum <i>(I Reg. XV)</i>. Deo enim praecipiente, ut deleret omnem
<i>memoriam</i> Amalech sub coelo, ille pro memoria, non tam errore, quam
praedae seductus cupidine, <i>masculos</i> interpretatus est, nesciens illud
Apostoli: <i>Nolite errare, Deus non irridetur (Galat. VI, 7)</i>.</p>

<p><i>(Vers. 15.) Indulsisti genti, Domine, indulsisti genti. Numquid
glorificatus es? elongasti omnes terminos terrae.</i> LXX: <i>Adde eis mala,
Domine, adde mala gloriosis terrae: longe fecisti omnes terminos terrae. Mala</i>
quae LXX secundo posuerunt, in Hebraico non habentur; sed quia supra dixerat, <i>Ideo
induxisti et perdidisti, et tulisti omne masculum</i> [Al. <i>masculinum]
eorum,</i> eumdem sensum secuti, addiderunt de suo, <i>mala:</i> ut qui
gloriosi in terra sunt, malis duplicibus opprimantur. Porro juxta Hebraeos
multo aliter est sensus, et priori disputationi congruens. Dixerat Dominus: <i>Misereamur
impio.</i> Propheta responderat: Et ubi est justitia tua? praesertim cum tanta
mala in sanctos tuos operatus sit. Ad quod Dominus: <i>Et non videbit,</i>
inquit, <i>gloriam Domini.</i> Rursum Propheta: Exaltetur manus tua ad
percutiendum, et non videant gloriam tuam, quam non merentur aspicere. Ad quod
Dominus: <i>Videant</i> magis <i>et confundantur.</i> Rursum Propheta: Domine,
pacem da nobis, et posside nos, qui tui nominis recordamur. Impii autem et
superbi non vivant, nec resurgant in gloria, sed contere omnem memoriam eorum.
Causasque reddit, cur eos cupiat interire. <i>Indulsisti genti, Domine,
indulsisti genti, numquid glorificatus es?</i> Et est sensus: Saepe misertus es
gentibus, id est, humano generi, et exercuisti in eas incredibilem clementiam,
numquid te cognoverunt? numquid glorificaverunt nomen tuum? Nonne e contrario a
te longe [<i>Al.</i> longius] recesserunt? Securitas enim negligentiam,
negligentia contemptum parit.</p>

<p><i>(Vers. 16.) Domine, in angustia requisierunt te, in tribulatione
murmuris doctrina tua eis.</i> LXX: <i>Domine, in tribulatione recordatus sum
tui, in tribulatione parva doctrina tua nobis.</i> Quia indulgens saepe
contemptus es, nec glorificatus; sed e contrario omnes a tua scientia
recesserunt; propterea, Domine, percute eos, ut in angustia te requirant, et in
tribulatione murmuris doctrina tua sit eis: quando tantum eis malorum pondus
incumbet, ut ne clamare quidem audeant confidenter, sed dolorem suum silentio
devorent. Juxta LXX, in tribulatione Propheta Domini recordatur, juxta illud
quod in psalmo dicitur: <i>De tribulatione invocavi Dominum, et exaudivit me in
latitudine (Ps. CXVII, 5)</i>. Et in alio loco: <i>Ad Dominum cum
tribularer clamavi, et exaudivit me (Ps. CXIX, 1)</i>. Unde Apostolus
loquitur: <i>Tribulamur, sed non angustiamur: persecutionem patimur, sed non
derelinquimur (I Cor. IV, 12)</i>. Et in alio loco: <i>Non sunt
condignae passiones hujus temporis ad venturam gloriam quae revelabitur in
nobis (Rom. VIII, 18)</i>. Si autem parva tribulatio docet, et emendat,
et corripit, quanto magis magna, cum admonemur conditionis nostrae, et Dei
potentiae recordamur!</p>

<p><i>(Vers. 17, 18.) Sicut quae concepit cum appropinquaverit ad
partum, dolens clamat in doloribus suis: sic facti sumus a facie tua, Domine.
Concepimus et quasi parturivimus, et peperimus spiritum.</i> LXX: <i>Et sicut
parturiens cum appropinquat ad partum in dolore suo clamat: sic facti sumus
&amp;div; dilecto tuo &amp;star2; propter timorem tuum, Domine, in utero
accepimus, et parturivimus, et peperimus spiritum salutis tuae, quae fecimus
super terram.</i> Sicut ad partum mulier appropinquans, dolore cogitur
exclamare: sic nos in angustia requirimus te, et a facie formidinis tuae
concepimus, et parturivimus, et peperimus, non carnis liberos, sed spiritus: ut
tota in te mente credamus, ut quem per beneficia non sensimus, per tormenta
discamus. Hoc quod LXX addiderunt, <i>sic facti sumus dilecto tuo;</i> pro quo
caeteri transtulerunt, <i>sic facti sumus a facie tua, Domine,</i> obelo
praenotandum est. Possumus autem dilectum Domini Christum accipere, propter
cujus timorem concipimus, et parturimus, et parimus, et spiritum salutis
facimus super terram. Potest hoc et Apostolicus vir dicere, quando populos
erudit et imitatur apostolum Paulum: <i>Filioli mei, quos iterum parturio,
donec Christus formetur in vobis (Galat. IV, 19)</i>. An dubitandum est
quod Paulus apostolus spiritum salutis fecerit super terram, qui de Jerusalem
usque ad Illyricum Evangelium praedicavit <i>(Rom. XV)</i>, et quasi sapiens
architectus fundamentum posuit, extra quod nullus alius potest ponere, qui est
Christus Jesus <i>(I Cor. III)</i>? Sive igitur legerimus, <i>propter timorem
tuum, Domine, in utero accepimus:</i> sive juxta Hebraicum, <i>a facie tua,
Domine, concepimus, et in utero accepimus,</i> utrumque ad id pertinet, ut ex
timore et recordatione Domini sermonem concipiamus Dei, et illuminetur cor
nostrum dicentium: <i>Signatum est super nos lumen vultus tui, Domine (Ps.
IV, 7)</i>. Et, <i>ostende faciem tuam, et salvi erimus (Ps. LXXIX, 4)</i>.
<i>Salutes non fecimus in terra: ideo non ceciderunt habitatores orbis.</i>
LXX: <i>Non cademus, sed cadent habitatores terrae.</i> Diversa interpretatio
necesse est ut diversum habeat et sensum. Juxta Hebraicum hoc dicitur: Quia
nihil dignum tua fecimus misericordia, propterea impii non corruerunt, sed
usque hodie praevalent et possident terram. LXX autem hoc asserunt, quod
facientibus sanctis spiritum salutis super terram, qui terrae habitatores sunt
corruant, licet inter <i>orbem,</i> qui Hebraice THEBEL <span
dir=RTL>(&#1514;&#1489;&#1500;)</span><span dir=LTR></span><span
dir=LTR></span>, et Graece dicitur <span
class=g>&#959;&#7984;&#954;&#959;&#965;&#956;&#8051;&#957;&#951;</span>,
ac <i>terram,</i> multa diversitas sit. Cadent ergo quicumque habitationi
terrae se dederunt, et in terrenis operibus fixa radice fundati sunt; et non
cadent qui sedent in orbe terrarum et requiescunt in Ecclesia, quae habitaculum
Patris, et Filii, et Spiritus Sancti est.</p>

<p><i>(Vers. 19.) Vivant mortui tui, interfecti mei resurgant: expergiscimini
et laudate, qui habitatis in pulvere, quia ros luminum ros tuus, et terram
gigantium detrahes in ruinam.</i> LXX: <i>Resurgent mortui, et resurgent de
sepulcris, et laetabuntur qui sunt in terra. Ros enim tuus sanitas eorum, terra
autem impiorum cadet.</i> Sanctis parturientibus et parientibus spiritum, et
habitatoribus terrae corruentibus, quia salutes non fecerunt in terra, hi quos
in Christo mortuos Apostolus vocat, et propter nomen Domini interfecti sunt,
resurgent in gloria <i>(I Thess. IV)</i>. Et quia mors eorum somnus est,
nequaquam juxta LXX resurgere, sed expergisci et evigilare dicuntur. Unde et
Lazarus qui evigilandus erat, a Domino dormiens appellatur <i>(Joann. XI)</i>.
Omnes igitur martyres et sancti viri, qui pro Christo fuderunt sanguinem, et
quorum fuit tota vita martyrium, resurgent et evigilabunt, atque laudabunt Deum
Creatorem suum, qui nunc habitant in pulvere, de quibus in Daniele scriptum
est: <i>Multi dormientium in terrae pulvere resurgent, hi in vitam aeternam, et
hi in opprobrium,</i> et <i>confusionem sempiternam (Dan. XII, 1)</i>.
Et in Joanne Evangelista legimus: Veniet hora, et nunc est, quando qui in
sepulcris sunt audient vocem Filii Dei, et qui audierint vivent, et egredientur
qui bona fecerunt in resurrectionem vitae, et qui mala, in resurrectionem
judicii <i>(Joann. V, 28, 29)</i>. Ros enim Domini, juxta fabulas Poetarum
vincens omnes herbas Paeonias, vivificabit corpora mortuorum. Et quomodo jactis
in terram seminibus, ros paulatim crescere facit herbas, et ad fruges sui
generis pervenire: sic Domini ros qui pro misericordia ponitur, ros erit
luminum plurimorum, quod Hebraice dicitur OROTH <span
dir=RTL>(&#1488;&#1493;&#1512;&#1493;&#1514;)</span><span
dir=LTR></span><span dir=LTR></span>. Terram autem, id est, corpora Raphaim,
gigantium videlicet et impiorum, Dominus in poenas detrahet sempiternas.
Denique pro RAPHAIM <span dir=RTL>(&#1512;&#1508;&#1488;&#1497;&#1501;)</span><span
dir=LTR></span><span dir=LTR></span> soli LXX <i>impios</i> transtulerunt. Et
quia supra legimus: <i>Mortui vitam non videbunt, nec medici suscitabunt,</i>
pro quo Aquila et Symmachus, <i>Raphaim et gigantes</i> interpretati sunt:
quaerimus quae erroris causa sit, ut pro RAPHAIM Hebraico, alii <i>gigantes,</i>
alii <i>medicos</i> posuerint. Verbum Hebraicum RAPHAIM si post RES primam
litteram sequentem habeat VAU, legitur ROPHAIM [<i>Al.</i> ROSIM] <span
dir=RTL>(&#1512;&#1493;&#1508;&#1488;&#1497;&#1501;)</span><span
dir=LTR></span><span dir=LTR></span> et significat <i>medicos;</i> sin autem
absque VAU littera scribatur, legitur RAPHAIM, et transfertur in <i>gigantes.</i>
Simulque quia supra dixerat: <i>Mortui vitam non videbunt,</i> ut manifestius
demonstraret non dici ibi de mortuis lege naturae, et separatione animae ac
corporis; sed de his qui peccato mortui sunt: nunc e contrario dicit ad Deum:
Vivent mortui tui, qui interfecti sunt propter te, qui non absolute mortui, ut
LXX transtulerunt; sed juxta Hebraicum ubi dicitur JEJU METHECA <span
dir=RTL>(&#1497;&#1492;&#1497;&#1493;&nbsp;&#1502;&#1514;&#1497;&#1498;)</span><span
dir=LTR></span><span dir=LTR></span>, mortui tui appellantur. <i>Vade, populus
meus, intra in cubicula tua, claude ostia tua super te: abscondere modicum ad
momentum, donec pertranseat indignatio. Ecce enim Dominus egredietur de loco
suo, ut visitet iniquitatem habitatoris terrae contra eum, et revelabit terra sanguinem
suum, et non operiet ultra interfectos suos.</i> LXX: <i>Vade, populus meus,
ingredere cubicula tua, claude ostium tuum: abscondere paululum
quantulumcumque, donec pertranseat ira Domini. Ecce enim Dominus de sancto
inducet iram super habitatores terrae, et revelabit terra sanguinem suum, et
non abscondet ultra interfectos.</i> Supra de Sanctis dixerat, Resurgent
mortui, et resurgent qui in sepulcris sunt; <i>ros enim a te sanitas eorum est:</i>
et e contrario de impiis, <i>terra autem impiorum cadet;</i> nunc ad sanctos loquitur,
quia vobis resurrectio repromissa est, donec in peccatores et impios ira Dei
desaeviat: ingredimini in sepulcra vestra, et abscondite vos, breve enim tempus
est donec Dei pertranseat indignatio. Siquidem egreditur Dominus de loco suo,
quia misericors et miserator Dominus, et clementissimus pater filios
negligentes ferire compellitur, et quodammodo de sua sententia commutari, ut
visitet et inducat iram suam super habitatores terrae, de quibus dicitur in
Osee: <i>Maledictio et mendacium, et adulterium, et furtum effusa sunt super
habitatores terrae (Osee, IV, 2)</i>. Et in Apocalypsi tertio legimus, <i>Vae
super habitatores terrae (Apoc. VIII, 13)</i>. Porro justi, licet
videntur in terra, tamen conversatio eorum in coelis est, qui possunt dicere: <i>Advena
ego sum in terra, et peregrinus sicut omnes patres mei (Ps. XXXVIII, 13)</i>,
et fruuntur habitatione Altissimi, de quibus sanctus loquitur: <i>Qui habitat
in adjutorio Altissimi, in protectione Dei coeli commorabitur (Ps. XC,
1)</i>. Tunc revelabit terra sanguinem suum, de quo Deus loquitur ad Cain: <i>Vox
sanguinis fratris tui clamat ad me de terra, quae aperuit os suum, ut
susciperet sanguinem fratris tui de manu tua (Genes. IV, 10, 11)</i>.
Potest et hoc de Martyribus intelligi, qui pro Christo fuderunt sanguinem, et
sub altari Dei clamitant: <i>Usquequo, Domine, non ulcisceris sanguinem nostrum
de his qui habitant super terram (Apoc. VI, 10)</i>? De quibus et Moyses
dicit in Cantico: <i>Sanguis filiorum ejus vindicabitur et ulciscetur, et
retribuet vindictam inimicis (Deut. XXXII, 43)</i>. Hunc sanguinem terra
quae susceperat, revelabit, et interfectos Domini nequaquam operiet; sed
producet in publicum ad condemnationem eorum qui Martyres occiderunt. Hoc de
simplici resurrectione intellectum sit. Praecipitur autem juxta Anagogen populo
Dei, ut ingrediatur cubicula sua sive cellaria, <span class=g>&#964;&#945;&#956;&#949;&#8150;&#945;</span>
quippe utrumque significat: ut claudat juxta Evangelicum praeceptum ostium
cubiculi sui <i>(Matth. VI)</i>, et dicat cum Propheta: <i>Pone, Domine,
custodiam ori meo, et ostium munitum labiis meis (Ps. CXL, 3)</i>. Et
abscondatur paululum quantulumcumque, donec pertranseat ira Domini, ut nihil
gloriae causa faciat; sed fruatur bono conscientiae, et solum judicem exspectet
Deum. Sunt autem cellaria quae claudenda sunt et abscondenda ab his qui divites
facti sunt in operibus atque sermonibus, prudentia, temperantia, fortitudo,
justitia, ut nesciat sinistra quid faciat dextera, ut Legis et Prophetarum, et
Evangelii opibus perfruamur. Quod autem omnes dies vitae nostrae breves sint et
parvuli [<i>Al.</i> parvi], Jacob excedens annos centum loquitur: <i>Parvi sunt
et pessimi dies mei (Genes. XLVII, 9)</i>. Ira autem Domini transitura
illa est, quam thesaurizant sibi, qui nolunt agere poenitentiam; quae postquam
transierit, nequaquam cellaria ultra claudentur, sed implebitur quod scriptum
est: <i>Nihil occultum quod non revelabitur, et absconditum quod non
manifestetur (Luc. VIII, 17)</i>. Quodque sequitur: <i>Ecce enim Dominus
de sancto inducet iram suam:</i> illud significat, quod a sanctis Dei ira
incipiat, vel omnis illius ultio justa sanctaque sit, non de mentis
perturbatione descendens, ut in hominibus solet; sed studio corrigendi. Terram
autem habitatorum illam reor, de qua scriptum est: <i>Audiat terra sermones
oris mei (Deut. XXXII, 1)</i>. Et: <i>Auribus percipe, terra (Isai,
I, 2)</i>. Et iterum: <i>Terra, terra, audi sermonem Domini (Jerem.
XXII, 27)</i>. Quomodo enim qui in terra habitant, sic qui in carne sunt, Deo
placere non possunt <i>(Rom. VIII)</i>. Terra autem in hoc loco significat
animam quae vivit carnaliter. Et revelabit sanguinem suum, si quempiam
scandalizaverit, et cum Cain meretur audire: <i>Vox sanguinis fratris tui
clamat ad me de terra, quae aperuit os suum, ut susciperet sanguinem fratris
tui (Gen. IV, 10, 11)</i>. Omnis igitur sanguis in die judicii
requiretur, nec abscondet terra sanguinem suum; et interfectos quos occidit,
vel volens, vel per negligentiam, producet in medium.</p>

<p><i>(Cap. XXVII.—Vers. 1.) In die illo visitabit Dominus in gladio suo
duro, et grandi, et forti super Leviathan serpentem vectem, et super Leviathan
serpentem tortuosum, et occidet cetum qui est in mari.</i> LXX: <i>In die illa
inducet Deus gladium sanctum, et magnum, et fortem, super draconem colubrum
fugientem, super draconem colubrum tortuosum, et occidet draconem qui est in
mari.</i> Tradunt Hebraei diabolum, id est, criminatorem, quod Graecum nomen
est, Hebraice appellari SATAN <span dir=RTL>(&#1513;&#1496;&#1503;)</span><span
dir=LTR></span><span dir=LTR></span>, hoc est, <i>adversarium.</i> Unde et in
Zacharia dicitur: <i>Stabat Satan,</i> id est, <i>adversarius, a dextris ejus
ut adversaretur ei (Zach. III, 1)</i>. Appellaturque et BELIAL <span
dir=RTL>(&#1489;&#1500;&#1497;&#1506;&#1500;)</span><span dir=LTR></span><span
dir=LTR></span>, id est, <i>apostata, praevaricator,</i>
et <i>absque jugo.</i> Unde et Apostolus: <i>Quae, inquit, communicatio Christi
ad Belial (II Cor. VI, 15)</i>? et ubicumque LXX ponunt <i>filios
pestilentiae,</i> in Hebraico scriptum est, <i>filii Belial.</i> Unde et illud
quod in psalmo canitur de mysterio Salvatoris: <i>Filius iniquitatis non
apponet nocere ei (Ps. LXXXVIII, 23)</i>, in Hebraico dicitur, <i>filius
Belial.</i> Appellaturque et aliis nominibus, ut in alio psalmo scriptum est: <i>Super
aspidem et basiliscum ambulabis, et conculcabis leonem et draconem (Psal.
XC, 13)</i>. Qui draco proprie in Hebraico sermone appellatur LEVIATHAN <span
dir=RTL>(&#1500;&#1493;&#1497;&#1514;&#1503;)</span><span dir=LTR></span><span
dir=LTR></span>. Ipse est magnus cetus, de quo, quod a
Christo capiendus sit, mystico in Job sermone narratur: <i>Qui magnum cetum
capturus est (Job. XL, 20)</i>; nam et ibi pro <i>ceto, Leviathan</i>
ponitur; et iterum: <i>Adduces autem draconem in hamo, circumdabis capistrum
naribus ejus;</i> Statimque: <i>Hoc est principium plasmatis Domini quod factum
est, ut illudatur ab Angelis ejus.</i> Et in psalmo: <i>Hoc mare magnum et
spatiosum: ibi reptilia quorum non est numerus: animalia parva cum magnis.
Draco iste quem formasti ad illudendum ei (Ps. CIII, 25, 26)</i>. De hoc
et in Apocalypsi scribit Joannes: <i>Facta est pugna in coelo: Michael et
Angeli ejus bellabant cum dracone, et draco pugnabat et Angeli ejus, et non
praevaluerunt, nec locus inventus est eis in coelo (Apoc. XII, 7 et
seqq.)</i>. Et: <i>Missus est draco magnus, coluber antiquus, qui vocatur
diabolus et Satanas, qui errare facit orbem terrarum universum; missusque est
in terram, et Angeli ejus cum eo;</i> ibique dicitur: <i>Missus est accusator
fratrum nostrorum, qui accusabat eos coram Deo nostro (Ibid., V, 10)</i>.
Illudque notandum quod in psalmo et in Job, propterea factus dicatur draco, hoc
est, Leviathan, ut illuderetur ei ab Angelis. Unde et Apostoli accipiunt
potestatem, ut calcent super serpentes et scorpiones, et super omnem virtutem
inimici <i>(Luc. X)</i>. Quia igitur ab eo loco ubi scriptum est: <i>Ecce
Dominus dissipabit terram, et nudabit eam (Supra, XXIV, 1)</i>; sive
juxta LXX: <i>Ecce Dominus disperdet orbem terrarum, et desolabit eum,</i>
usque ad praesens capitulum, contra orbem in consummatione mundi judicium
praedicatum est, et novissimus inimicus destruetur mors <i>(I Cor. XV)</i>:
propterea adversum diabolum extrema sententia est, ut inducatur super eum
gladius sanctus, et magnus, et fortis, sive juxta Hebraicum et reliquos
Interpretes, <i>gladius durus.</i> Non enim ut LXX arbitrati sunt CADESA <span
dir=RTL>(&#1511;&#1491;&#1513;&#1492;)</span><span dir=LTR></span><span
dir=LTR></span> dicitur, quod si esset, <i>sanctum</i> sonaret; sed CASA <span
dir=RTL>(&#1511;&#1513;&#1492;)</span><span dir=LTR></span><span
dir=LTR></span>, quod proprie transfertur in <i>durum.</i> Unde et <i>Cis</i>
pater Saul, <i>durus</i> appellatur. Gladium autem sanctum, sive durum, ob ejus
sensum qui patitur, quidam nostrorum intelligunt Verbum Dei, de quo dicit
Apostolus: <i>Vivens autem Dei sermo et efficax, et acutus super omnem gladium
ex utraque parte acutum (Hebr. IV, 12)</i>. Unde et in alio loco de ore
Salvatoris gladium bicipitem exire legimus <i>(Apoc. XIX)</i>. Cum autem in
fine mundi adversum Leviathan, qui in principio Geneseos appellatur <i>serpens
prudentissimus</i> super omnes bestias <i>(Genes. III, 1)</i>, quae erant in
terra, gladius sanctus sive durus, et magnus, et fortis fuerit inductus, fugiet
qui numquam fugere consueverat, nesciens illud scriptum: <i>Quo vadam a spiritu
tuo, aut a facie tua quo fugiam (Ps. CXXXVIII, 7)</i>? Pulchre quidam poeta in
Gigantomachia de Encelado lusit:</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Quo fugis,
Encelade? quascumque accesseris oras,</p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Sub Deo semper
eris.</p>

<p>Iste autem Leviathan coluber fugiens, in Hebraico dicitur BARI <span
dir=RTL>(&#1489;&#1512;&#1497;)</span><span dir=LTR></span><span
dir=LTR></span>, quod Aquila interpretatus est <i>vectem,</i>
Symmachus <i>concludentem,</i> Theodotio <i>robustum.</i> Vectem autem sive
claudentem puto appellari, quod multos suo carcere clauserit, et propriae
subjecerit potestati, nihilque in se rectum habet, et idcirco dicitur tortuosus,
nec imitari potest virgam Domini, de qua scriptum est: <i>Virga directionis,
virga regni tui (Psal. XLIV)</i>. Quem Dominus interficiet spiritu oris
sui <i>(II Thess. II)</i>, habitatorem quondam maris, falsorum et amarorum
fluctuum. Qui dicunt diabolum acturum poenitentiam et veniam consecutorum,
interpretentur nobis quomodo hoc accipiant, quod scriptum est: <i>Et
interficiet draconem qui est in mari,</i> sive <i>cetum.</i> Secundo enim loco
in praesenti capitulo, in Hebraico non appellatur <i>Leviathan,</i> sed THANNIN
<span dir=RTL>(&#1514;&#1504;&#1497;&#1503;)</span><span dir=LTR></span><span
dir=LTR></span>, quod proprie <i>cetum</i> sonat. Unde Hebraei autumant
<i>Leviathan</i> habitare sub terra et in aethere: <i>Thanniim</i> vero in
mari, quae Judaica fabula est. Quodque dicitur in extremo hujus capituli, <i>in
die illa,</i> Eusebius priori jungit capiti, ne sequens prophetia huic tempori
coaptetur. Hebraei autem et caeteri explanatores sequenti, quod nunc
proposituri sumus.</p>

<p><i>(Vers. 2, 3.) In die illa vinea meri cantabit ei. Ego Dominus qui
servo eam, repente propinabo illi: ne forte visitetur contra eam, nocte et die
servo eam.</i> LXX: <i>In die illo vinea bona desiderium ejus, ut princeps
illius sit. Ego civitas fortis, civitas quae oppugnatur: frustra potum dabo
illi. Capientur enim nocte, die autem cadet murus.</i> Multum Hebraicum in hoc
loco a LXX editione discordat, idcirco singula ut proposuimus disseramus. Vinea
de qua supra loquitur Isaias: <i>Vinea facta est dilecto in cornu, in loco
uberi,</i> quae debeat intelligi, ipso docente discamus [<i>Al.</i> dicamus]: <i>Vinea
enim Domini Sabaoth domus est Israel (Isai. V, 1)</i>, de qua in psalmo
canitur: <i>Vineam de Aegypto transtulisti,</i> etc. <i>(Ps. LXXIX, 9)</i>.
Huic et per Jeremiam propinat calicem meracissimum <i>(Jerem. XXV)</i>. Cum
enim misisset eum ut potionaret omnes gentes, et huic se Propheta libenter
obtulisset officio, primum inebriare jubetur Jerusalem. Unde dicit: <i>Decepisti
me, Domine, et deceptus sum (Jerem. XX, 7)</i>. Bibet igitur Jerusalem,
et propinatur ei meraca potio, ut planctum discat et fletum. Dicitque se
Dominus multo eam tempore custodisse, et locum dedisse poenitentiae, et quia
converti noluerit, subito inebriandam. Hoc enim dicit diebus egisse vel
noctibus, ut ipsius semper auxilio servaretur. LXX autem eamdem pulchram
appellant vineam, in qua fuit Lex et Prophetae, sacerdotium, et pontificium, et
Dei notitia, dicente Scriptura: <i>Notus in Judaea Deus, in Israel magnum nomen
ejus (Ps. LXXV, 1)</i>. Quod alii putant, juxta editionem eorum ad
Ecclesiam pertinere, qua nihil est pulchrius. Et de qua dictum est: <i>Gloriosa
dicta sunt de te, civitas Dei (Ps. LXXXVI, 3)</i>: quae princeps est
genitricis suae, et dicit in Cantico Canticorum: <i>Filii matris meae
pugnaverunt adversus me (Cant. I, 5)</i>. Et loquitur: <i>Ego civitas
firma, civitas quae oppugnatur.</i> Pulchreque <i>oppugnatur</i> dixit, non
expugnatur. Statimque jungit de Synagoga, quae de capite versa est in caudam:
Frustra ei potum mearum tribuo doctrinarum, capietur enim in tenebris erroris
sui. Et quia apertam lucem non recepit, per diem corruit murus ejus, id est,
omne quod sibi putabat auxilium, nullusque erit adversariorum qui non capiat
eam, quod de contrariis debemus intelligere potestatibus.</p>

<p><i>(Vers. 4, 5.) Indignatio non est mihi: quis dabit me spinam et
veprem in praelio? Gradiar super eam: succendam eam pariter. An potius tenebo
fortitudinem meam? faciet pacem mihi, pacem faciet mihi.</i> LXX: <i>Non est
quae non apprehenderit eam. Quis ponet me custodem stipulae in agro? propter
adversariam hanc repuli eam. Idcirco fecit Dominus omnia quae disposuit:
combusta sum; dicent habitatores ejus, faciemus pacem illi: faciemus pacem ei.</i>
Juxta Hebraicum hic sensus est: Ego qui diebus et noctibus semper meam vineam
conservavi, ne exterminaret eam aper de silva, ne bestiae devorarent. Numquid
indignationem non habeo, et nescio ferire peccantem, et reddere unicuique quod
meretur? Ubi Aquila posuit <i>spinam,</i> et <i>veprem,</i> in Hebraico
scriptum est SAMIR <span dir=RTL>(&#1513;&#1502;&#1497;&#1512;)</span><span
dir=LTR></span><span dir=LTR></span> <i>et</i> SAITH <span
dir=RTL>(&#1493;&#1513;&#1497;&#1514;)</span><span dir=LTR></span><span
dir=LTR></span>, quod <i>adamantem,</i> et <i>loca sentium plena</i>
significat. Unde dicit: Quis me docebit ut durus sim, et meam vincam
clementiam, et in praelio atque certamine truculentus incedam: ut gradiar super
vineam, quam ante servavi, et succendam eam quam meo sepseram muro? An potius
id aget fortitudo mea, ut iram differam, et salvem eos Evangelii clementia, qui
nequaquam sunt Legis auctoritate servati? <span
class=g>&#7952;&#956;&#966;&#945;&#964;&#953;&#954;&#8182;&#962;</span>
autem juxta Hebraicum legendum est: Quis me faciet durum atque crudelem, ut
vincam naturam meam? Hoc quippe in deserto significatur et in spinis: ut eam
quasi in praelio conteram atque succendam, quam semper mea diligentia
custodivi. An potius tenebo fortitudinem meam, quam Christum esse non dubium
est, et de qua legimus: <i>Christus Dei virtus et Dei sapientia (I Cor.
I, 24)</i>, ut ipsa mihi pacem faciat, et mundum reconciliet? Juxta LXX hic est
sensus, ut ex persona accipiamus Ecclesiae: Ego civitas firma, civitas multis
vallata hostibus, quae frustra dedi pocula inimicae meae Synagogae. Capietur
enim nocte, et corruet murus ejus, nullaque erit de adversariis potestatibus,
quae non apprehendat eam. Rursum loquar: Quid mihi prodest custodire eam, quae
stipulam in se habeat, non frumenta: quae ita inculta est, ut veprium plena sit
et spinarum, quam salvare volui? Sed quia hostiliter mecum agit, recessi ab ea.
Dixeruntque in me et ex me nati Apostoli: <i>Vobis quidem oportebat primum
loqui verbum Dei: sed quoniam repulistis illud, et indignos vos judicastis
aeternae vitae, ecce convertimur ad gentes (Act. XIII, 46)</i>. Idcirco
faciet Dominus quod minatus est, ut omnes in ea ardeant Romano igne circumdati.
Vel certe ardeant vitiis atque peccatis, ne possint ardentia diaboli jacula
restinguere. <i>Omnes enim adulterantes quasi clibanus corda eorum.</i> Et illi
qui prius habitabant in ea, postquam clamaverint, capta est civitas atque
succensa, dimittent eam, et reconciliantes mundum [<i>Al.</i> immundum] Deo,
dicent: Faciamus pacem illi, pacem faciamus ei, hoc est, Christo, semper
scribentes in Epistolis suis: <i>Gratia vobiscum et pax a Deo Patre et Christo
Jesu Domino nostro (I Cor. I, 3)</i>. De quibus in hoc eodem Propheta
legimus: <i>Quam speciosi pedes evangelizantium pacem (Isa. LII, 7)</i>!
Quidam hunc locum ad Ecclesias referunt, quod custodiantur quidem a Deo; sed
multi in eis fructus non faciant; et propterea boni doctoris succedantur
ardoribus, ut clamitent et confiteantur errorem suum, et postea pacem faciant
Deo, qui vere appellentur filii Jacob.</p>

<p><i>(Vers. 6.) Qui egrediuntur de radice Jacob, florebit et germinabit
Israel: et implebunt faciem orbis semine.</i> LXX: <i>Qui veniunt filii Jacob:
germinabit et florebit Israel: et implebit orbem terrarum fructus ejus.</i>
Postquam Apostoli in toto orbe Evangelium praedicantes, dixerint: Faciemus
pacem Christo, pacem faciemus ei, qui in excelsis fuerint de semine Jacob, et
in Apostolicam pervenerint dignitatem, appellabuntur filii Jacob. Tunc
germinabit et florebit Israel, videns doctrina filiorum suorum universum orbem
esse completum, et attulisse fructus uberrimos, quos in Judaea manens non attulerat.</p>

<p><i>(Vers. 7.) Numquid juxta plagam percutientis se, percussit eum:
aut sicut occidit interfectos ejus, sic occisus est?</i> Locus iste dupliciter
intelligitur. Aut contra Jerusalem, ut dicat eam non ita a Deo esse percussam,
ut ipsa percussit Christum et Apostolos ejus: aut contra gentium multitudinem,
quod illis persequentibus et effundentibus sanguinem Christianum, Apostoli et
apostolici viri nihilominus salutis eorum curam habuerint et reconciliaverint
eos Deo.</p>

<p><i>(Vers. 8.) In mensura contra mensuram cum abjecta fuerit,
judicabis eam.</i> LXX: <i>Rixans et exprobrans emittet eos.</i> Juxta
Hebraicum hic sensus est: Sicut fecit Jerusalem, sic recipiet, et juxta
mensuram qua mensa est, remetietur ei. Tuncque cumulatam mensuram recipiet,
quando judicii tempus advenerit et abjecerit eam Deus. Juxta LXX pendet ex
superioribus quod dicitur. Non enim Israel sicut percussit, percutietur; nec
sicut interfecit, interficietur. Qui jurgabat contra Apostolos, et exprobrabat
doctoribus suis, et praecipiebat ne in nomine Christi loquerentur. Propterea
Dominus abjiciet eos, et de suo expellet grege. <i>Meditatus est in spiritu suo
duro per diem aestus.</i> LXX: <i>Nonne tu eras qui meditabaris spiritu duro
interficere eos, spiritu furoris?</i> Juxta Hebraicum hoc dicitur, in mensura
qua mensa est, Jerusalem recipiet: propterea Deus in spiritu suo duro atque
vehementi meditatus est, sive locutus contra eam in die aestus, hoc est, in
persecutionis tempore, quando ardentior indignationis dies est atque poenarum.
Juxta LXX, ad ipsam dicitur Jerusalem, sive ad Israel: Nonne tu eras quae in
spiritu tuo durissimo atque crudeli, et in furore blasphemiarum tuarum,
Apostolos Domini atque doctores interficere cupiebas?</p>

<p><i>(Vers. 9.) Idcirco super his dimittetur iniquitas domui Jacob, et
iste omnis fructus, ut auferatur peccatum ejus: quia posuit omnes lapides
altaris sicut lapides cineris allisos: non stabunt luci et delubra.</i> LXX: <i>Propterea
auferetur iniquitas Jacob, et haec erit benedictio ejus cum abstulero peccatum
ejus, quando posuerit omnes lapides ararum contritos quasi cinerem comminutum,
et non perseverabunt arbores eorum, et idola.</i> Causas reddit cur postquam
Judaei in Dominum miserint manus, veniam consequantur, si voluerint agere
poenitentiam, ut impleatur Salvatoris oratio: <i>Pater, ignosce eis; quod enim
faciunt, nesciunt (Luc. XXIII, 34)</i>. Propterea, inquit, dimittetur
iniquitas domui Jacob, et auferetur peccatum ejus, ut mereatur benedictionem
Dei, qui sibi maledictionem fuerat imprecatus, dicens: <i>Sanguis ejus super
nos, et super filios nostros (Matt. XXVII, 25)</i>. quia per Apostolos
de stirpe Israel in toto orbe Evangelium seminabitur, et destruetur
idololatria, et comminuentur arae usque ad pulverem, succidentur luci, delubra
corruent, et Dei unius sub mysterio Trinitatis notitia praedicabitur.</p>

<p><i>(Vers. 10.) Civitas enim munita desolata erit: speciosa
relinquetur, et dimittetur quasi deserta. Ibi pascetur vitulus, et ibi
accubabit et consumet summitates ejus.</i> LXX: <i>Idola eorum succidentur,
quasi lucus, et longe habitans grex dimittetur sicut grex derelictus, et erit
multo tempore in pascua, et ibi requiescent greges, et post multum tempus non
erit in ea omne viride, quia exsiccatum est.</i> Jerusalem civitas quondam
firma atque munita, quia non suscepit patrisfamilias, filium sed dixit: <i>Venite,
occidamus eum, quia iste haeres est et nostra erit haereditas (Matth.
XXI, 38)</i>, desolata erit. Et quae quondam fuit speciosa, de qua et in
Ezechiele dicitur: <i>Similam, et mel et oleum comedisti, et speciosa facta es
vehementer nimis (Ezech. XVI, 13)</i>, et in qua habitat ille de quo
scriptum est: <i>Speciosus forma prae filiis hominum (Ps. XLIV, 3)</i>,
relinquetur et dimittetur quasi desertum, dicente Domino ad Apostolos: <i>Surgite,
abeamus hinc (Joan. XIV, 31)</i>. Ibi pascetur vitulus, Romanus
exercitus, de quo et in alio loco sub nomine apri dictum est: <i>Vastabit eam
aper de silva: et singularis ferus depastus est eam (Psal. LXXIX, 14)</i>.
Et ibi accubabit et consumet summitates ejus sub metaphora vineae et propaginum
ejus, ut nihil in ea viride, nihil remaneat flagellorum, sed omnia consumat inimicus.
Juxta LXX, quia non receperunt pastorem bonum: propterea erunt quasi grex
derelictus, et patebunt morsibus bestiarum; et nihil in eis viride remanebit,
quia siccitas omnia possidebit.</p>

<p><i>(Vers. 11.) In siccitate messis illius conterentur mulieres venientes
et docentes eam. Non est enim populus sapiens: propterea non miserebitur ejus
qui fecit eum: et qui formavit eum, non parcet ei.</i> LXX: <i>Mulieres
venientes a spectaculo, venite: non est enim populus habens intelligentiam;
propterea non miserebitur eorum qui fecit eos; et qui formavit eos, non parcet.</i>
Hoc quod dicitur, <i>In siccitate messis illius conterentur,</i> pro quo
Septuaginta interpretati sunt, <i>non erit in ea quidquam viride, quia exaruit,</i>
juxta Hebraicum sequentibus copulatur; juxta LXX, priori sensui. Dicamus ergo
primum juxta Hebraicum. Cum siccitatis et messionis Jerusalem, et ut apertius
loquar, vastitatis tempus advenerit, de toto orbe synagogarum turba concurret,
ut plangant Jerusalem et mala illius consolentur. Sive aperte de mulieribus
loquitur, quae nudatis pectoribus, sanguinantes feriunt lacertos, et implebitur
[<i>Al.</i> impletur] Domini vaticinium: <i>Filiae Jerusalem, nolite me flere,
sed plangite super vos et super filios vestros (Luc. XXIII, 28)</i>.
Magnaque infelicitas populi, a mulieribus lamentationis carmina discere; sicut
reprehensio fuit populi Israel, quando in Judicum libro <i>(Judic. IV)</i>, in
manu mulieris Debborae fecit salutem Dominus, et tempore vicinae captivitatis,
tacentibus viris, Holda mulier prophetavit <i>(IV Reg. XXII)</i>. Propterea
autem mulieres longo conterentur itinere, imbecillitate, fame et squalore
confectae, et docebunt populum miserabilem, quia non est populus sapiens, nec
intellexit Creatorem suum, qui neglectus ab eis atque contemptus non
miserebitur facturae, et non parcet creaturae suae. Juxta LXX, de Maria dicitur
Magdalene, et alia Maria, et caeteris mulieribus, quae primum viderunt Dominum
resurgentem, et tenuerunt pedes ejus, et ab eo audire meruerunt: <i>Nolite
timere: Ite, nuntiate fratribus meis ut vadant in Galilaeam, et ibi me videbunt</i>
<i>(Matt. XXVIII, 10)</i>. De istis mulieribus multo priusquam nascerentur,
propheticus sermo praenuntiat, et vocat eas a spectaculo Dominicae Passionis et
Resurrectionis, ut Evangelium praedicent, et, juxta Hebraicum, doceant
Jerusalem sive terram Israel, quod iste sit Dominus et Deus. Populo enim Israel
non habente sapientiam illo tempore, quando passus est Dominus, et impletum est
vaticinium prophetale: <i>Salvum me fac, Domine, quoniam defecit sanctus (Psal.
XI, 1)</i>. Et: <i>Omnes declinaverunt, simul inutiles facti sunt: non est qui
faciat bonum, non est usque ad unum (Ps. XIII, 4)</i>, vocantur mulieres
de spectaculo, ut quod ipsae viderunt Apostolis nuntient. Israel autem de quo
dictum est <i>(Supra, I, 3)</i>: <i>Israel non cognovit me, et populus meus non
intellexit,</i> clementissimum Creatorem et factorem suum provocavit in
amaritudinem, ut nequaquam ejus misereatur. Haec pie quidem dicuntur; sed
quomodo cum caeteris congruant, et consummationis mundi temporibus coaptentur,
difficilis interpretatio est.</p>

<p><i>(Vers. 12.) Et erit in die illa, percutiet Dominus ab alveo
fluminis usque ad torrentem Aegypti.</i> LXX: <i>Et erit in die illa, concludet
Dominus a fossa fluminis usque ad Rhinocoruram.</i> Nisi junxisset, <i>in die
illa,</i> per quod docemur, ea quae dicturus est superioribus copulanda,
poteramus quasi proprium capituli hujus sensum exponere; nunc autem ad
superiora referenda sunt omnia. Quoniam civitas munita desolata erit, et
speciosa quondam relinquetur quasi desertum, et ibi vitulus accubabit, et
consumet propagines vineae, et omnia siccabuntur, quoniam non est populus
habens intellectum, et propter stultitiam ejus, nullam a Creatore suo
misericordiam consecutus est. Idcirco percutiet, sive concludet Dominus ab
alveo vel rivo fluminis usque ad torrentem Aegypti, ut in universa Judaea, quae
quondam repromissionis terra fuit, nullus reperiatur sermo doctrinae, nihil
scientiae Scripturarum, de quibus et Apostolus loquitur: <i>Ut non attendamus
Judaicis fabulis et mandatis hominum, qui avertuntur a veritate (Tit. I,
14)</i>; et iterum: <i>Sunt enim multi et non subditi ac vaniloqui, et
seductores, quos oportet redarguere, praecipue ex circumcisione (Ibid.,
10)</i>. Alveum autem, sive rivum fluminis juxta historiam Euphratem possumus
dicere, sicut et in septuagesimo primo psalmo scriptum est: <i>Dominabitur a
mari usque ad mare, et a flumine usque ad finem</i> [Al. <i>fines], orbis
terrae (Psal. LXX, 8)</i>. Alii Jordanem putant. Et hoc notandum, quod
in Judaeae terminis, <i>fluvius</i> appelletur; in Aegypti finibus, <i>torrens,</i>
qui turbidas aquas habet, et non perpetuas. Pro torrente Aegypti, LXX
Rhinocoruram transtulerunt, quod est oppidum in Aegypti Palaestinaeque
confinio, non tam verba Scripturaram, quam sensum verborum exprimentes. Quod
autem nos diximus, <i>percutiet,</i> pro quo LXX <span
class=g>&#963;&#965;&#956;&#966;&#961;&#940;&#958;&#949;&#953;</span>,
id est, <i>concludet,</i> transtulerunt: Aquila et Theodotio, <span
class=g>&#8165;&#945;&#946;&#948;&#942;&#963;&#949;&#953;</span>
interpretati sunt, quod sive <i>virga percutiet,</i> sive <i>ad virgam
recensebit</i> numerum gregis sui, intelligi potest: ut non in malam, sed in
bonam partem accipiatur. <i>Et vos congregabimini unus et unus, filii Israel.</i>
LXX: <i>Vos autem congregate unum et unum, filios Israel.</i> O filii Israel,
pro quo interpretatus est Symmachus, <i>domus Israel:</i> percussis adversariis
vestris a rivo fluminis, usque ad torrentem Aegypti, id est, ab Euphrate usque
ad Nilum, vos vel ipsi congregabimini ad fidem Domini unus et unus, quia
Judaeorum turba non credidit, per quod significat, paucos ex Judaeis in
Salvatorem Dominum credituros. Vel certe, o Apostoli et apostolici viri,
Judaeorum multitudine non credente, vos de toto orbe, quos potueritis, quasi
oves morbidas referte ad caulas Domini, et congregate eas cum gentium populo,
ut impleatur illud, quod Paulus Apostolus et Barnabas loquuntur ad Judaeos: <i>Vobis
quidem primum oportebat annuntiare verbum Dei; sed quia indignos vos judicastis
salute, ecce convertimur ad gentes (Act. XIII, 46)</i>.</p>

<p><i>(Vers. 13.) Et erit in die illa: clangetur in tuba magna; et
venient qui perditi fuerant de terra Assyriorum, et qui ejecti erant in terram
Aegypti: et adorabunt Dominum in monte sancto in Jerusalem.</i> LXX: <i>Et erit
in die illa, canent tuba magna; et venient qui perierant in regione Assyriorum,
et qui perierant in Aegypto: et adorabunt Dominum super montem sanctum in
Jerusalem.</i> In hoc loco Judaei cassa sibi vota promittunt, quod in
consummatione mundi, quando Antichristus, ut dicitur <span
class=g>&#7968;&#955;&#949;&#953;&#956;&#956;&#8051;&#957;&#959;&#962;</span>
suus venerit, de Assyriis et de terra Aegypti dispersus populus congregetur, et
veniat in Jerusalem, et aedificato templo, adoret Dominum Deum suum. Quod
secundum litteram omnino stare non potest. Neque enim de Assyriis tantum et de
Aegypto, sed de toto orbe terrarum, qui in Christum credituri sunt, vocabuntur.
Ergo hoc significat, quod in novissima tuba, juxta Apostolum Paulum <i>(I Cor.
XV)</i>, omnes qui perierant in Assyriis et in Aegypto ad Dominum veniant: Nec
dixit omnes filios Israel, sed omnes qui perierant, per quod significat gentium
multitudinem, quod et idololatriae, et magicis, ac philosophiae artibus
obligati, veniant ad fidem Christi, et adorent eum in Ecclesia. Tuba autem
magna potest intelligi sermo Evangelicus, de quo et in hoc eodem Propheta
legimus: <i>Super montem excelsum ascende, qui evangelizas Sion: exalta vocem
tuam, qui evangelizas Jerusalem (Infra, XL, 9)</i>. Mons ergo sanctus et
Jerusalem illa est, de qua saepe diximus: <i>Accessistis ad Sion montem et
civitatem Dei viventis, Jerusalem coelestem, et multorum Angelorum millia; et
Ecclesiam primitivorum, qui scripti sunt in coelis (Hebr. XII, 22)</i>.
Hucusque de consummatione mundi dictum est ab eo loco in quo exponere coepimus:
<i>Ecce Dominus dissipabit terram, et nudabit eam (Supra, XXIV, 1)</i>,
quod praesenti volumine continetur. Nunc adjuvante, immo inspirante nobis
Christo, transeamus ad nonum, quod alterius prophetiae habebit exordium.</p>

<hr align=center width=300 size=1 style='color:#c0c0c0'>

<p class=c><a href="index.htm">Index</a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="isa09.htm">Poster</a></p>

</td></tr>
</table>

</body>
</html>
