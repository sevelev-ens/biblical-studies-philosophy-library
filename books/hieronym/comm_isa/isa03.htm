<html>
<head>
<title>Hieronymus. Commentarii in Isaiam. Liber III</title>
<meta name="author" content="Ruslan Khazarzar">
<meta name="keywords" content="Library of Ruslan Khazarzar, Hieronymus">
<meta name="description" content="Hieronymus, Commentarii in Isaiam">
<meta http-equiv="pragma" content="no-cache">
<style>
<!--
body      {background-color:#ffffff;color:#000000}
table     {background-color:#ffffff}
h1        {font-family:"Arial";font-size:16pt;margin-bottom:16pt;margin-top:16pt;text-align:center}
h2        {font-family:"Arial";font-size:14pt;margin-bottom:14pt;margin-top:14pt;text-align:center}
h3        {font-family:"Arial";font-size:12pt;margin-bottom:12pt;margin-top:12pt;text-align:center}
h4        {font-family:"Arial";font-size:11pt;margin-bottom:8pt;margin-top:8pt;text-align:center}
p         {font-family:"Arial";font-size:10pt;margin-bottom:2pt;margin-top:2pt;text-align:justify;text-indent:0pt}
p.m       {font-family:"Arial";font-size:9pt;margin-bottom:0pt;margin-top:0pt;text-align:justify;text-indent:25pt}
p.r       {font-family:"Arial";font-size:9pt;margin-bottom:0pt;margin-top:0pt;text-align:right;text-indent:0pt}
p.l       {font-family:"Arial";font-size:9pt;margin-bottom:0pt;margin-top:0pt;text-align:left;text-indent:0pt}
p.s       {font-family:"Arial";font-size:8pt;margin-bottom:0pt;margin-top:0pt;text-align:justify;text-indent:0pt}
p.c       {font-family:"Arial";font-size:9pt;margin-top:0pt;margin-bottom:0pt;text-align:center;text-indent:0pt}
a:link    {color:#000000;text-decoration:none}
a:visited {color:#000000;text-decoration:none}
a:active  {text-decoration:none}
a:hover   {color:#000000;text-decoration:underline}
span.g    {font-family:"Arial Unicode MS,Palatino Linotype,Code2000,TITUS Cyberbit Basic,Athena,Vusillus Old Face"}
span.h    {direction:rtl;font-size:12.0pt;font-family:"David"}
//-->
</style>
</head>

<body onselectstart="return false" oncopy="return false">

<table style='border:solid black .25pt' align=center cellpadding=15 cellspacing=0 width=700>
<tr><td>

<h2>Eusebii Hieronymi Stridonensis Presbyteri
<br>Commentariorum in Isaiam Prophetam
<br>libri duodeviginti</h2>

<h3>Liber tertius</h3>

<p>Sufficit mihi voluminum magnitudo, quae in explanatione Isaiae prophetae
texitur, ubi aliquid praetermittere, damnum est intelligentiae. Quamobrem in
singulis libris, qui tantum numerum ordinemque significant, breves
praefatiunculas posui. Teque, virgo Christi Eustochium, precor, ut in
expositione difficillimae visionis orationibus me juves: in qua Deus omnipotens
in sua cernitur majestate; et duo Seraphim stantia in circuitu ejus atque
clamantia: <i>Sanctus, Sanctus, Sanctus Dominus sabaoth, plena est omnis terra
gloria ejus;</i> et commotum liminare templi atque concussum, et domus Judaica
tenebris erroris impleta. Et comparatione divinae gloriae Propheta immunda
labia habere se dicens, et habitare in medio populi blasphemantis, qui consona
impietatis voce clamabant: <i>Crucifige, crucifige talem;</i> et, <i>Non
habemus regem, nisi Caesarem (Joan. XIX, 6 et 15)</i>. Unumque de
Seraphim missum ad Isaiam, qui forcipe de altari carbone comprehenso, prophetae
purgaret labia, et populus remaneret immundus. Tertius ergo in Isaiam liber hoc
habet exordium.</p>

<p><i>(Cap. VI.â€”Vers. 1.) Anno quo mortuus est rex Ozias, vidi Dominum
sedentem super solium excelsum et elevatum.</i> Sub quatuor regibus prophetasse
Isaiam, super Judam et Jerusalem, primae visionis titulo demonstratum est; id est
sub Ozia, Joatham; Achaz et Ezechia. Mortuo ergo Ozia, sub quo dicta sunt
universa, quae supra exposuimus, successit filius ejus Joatham, qui regnavit
annis sedecim, et fecit rectum in conpectu Domini, et portam templi aedificavit
excelsam. Quo imperante, vidit Isaias sedentem Dominum super solium excelsum et
elevatum, ut habitum regnantis ostenderet. <i>Et ea quae sub ipso erant,
implebant Templum,</i> sive ut Theodotio et Symmachus transtulerunt: <i>Et ea
quae sub pedibus ejus erant, implebant Templum.</i> Pro quo LXX interpretati
sunt. <i>Et plena domus gloria ejus.</i> De hac visione ante annos circiter
triginta, cum essem Constantinopoli, et apud virum eloquentissimum Gregorium
Nazianzenum, tunc ejusdem urbis episcopum, sanctarum Scripturarum studiis
erudirer, scio me brevem dictasse subitumque tractatum, ut ex experimentum
caperem ingenioli mei, et amicis jubentibus obedirem. Ad illum itaque libellum
mitto lectorem, oroque ut brevi hujus temporis expositione contentus sit.
Oziam, quia sibi illicitum sacerdotium vindicabat, lepra fuisse percussum,
sacra narrat historia; quo mortuo, Dominus videtur in Templo, quod ille
polluerat <i>(II Paral. XXVI)</i>. Ex quo animadvertimus, regnante in nobis
leproso rege, nos Dominum in sua majestate regnantem videre non posse, nec
sanctae Trinitatis nosse mysteria. Unde et in Exodo postquam mortuus est
Pharao, qui opprimebat Israel luto et paleis, et lateribus, populus clamavit ad
Dominum, qui, illo vivente, clamare non poterat. Et Ezechiel, mortuo Phaltia
filio Bananiae pessimo principe, cadit in faciem suam, et voce excelsa clamat
ad Dominum. Pulchreque juxta Hebraicum, non ipse Dominus implebat Templum,
cujus coelum thronos est, et terra scabellum pedum ejus; et de quo in alio loco
legimus: <i>Dominus in Templo sancto suo, Dominus in coelo sedes ejus (Ps.
X, 5)</i>; sed ea quae sub pedibus ejus erant, implebant Templum <i>(Isai.
LXVI)</i>. Quis sit autem iste Dominus qui videtur, in evangelista Joanne, et
in Apostolorum Actis plenius discimus. Quorum Joannes ait: <i>Haec dixit
Isaias, quando vidit gloriam ejus, et locutus est de eo (Joan. XII, 41)</i>,
haud dubium quin Christum significet. Rursum Paulus in Actis Apostolorum, ubi
Romae loquitur ad Judaeos: <i>Bene,</i> inquit, <i>Spiritus sanctus locutus est
per Isaiam prophetam ad patres nostros, dicens: Vade ad populum istum, et dic:
Aure audietis, et non intelligetis, et videntes videbitis, et non perspicietis;
incrassatum est enim cor populi hujus, et auribus graviter audierunt, et oculos
suos compresserunt, ne forte videant oculis, et auribus audiant, et corde
intelligant, et convertant se, et sanem eos (Act. XXVIII, 26, 27)</i>.
Visus est autem Filius in regnantis habitu, et locutus est Spiritus sanctus
propter consortium majestatis, unitatemque substantiae. Quaerat aliquis,
quomodo nunc Propheta Dominum vidisse se dicat, et non absolute Dominum, sed
Dominum sabaoth, ut in consequentibus ipse testatur; cum evangelista Joannes
dixerit: <i>Deum nemo vidit unquam (Joan. I, 20)</i>. Et ad Mosen
loquatur Deus: <i>Non poteris faciem meam videre: neque enim videbit homo
faciem meam, et vivet (Exod. XXXIII, 20)</i>. Ad quod respondebimus, non
solum Patris divinitatem, sed ne Filii quidem et Spiritus sancti, quia una in
Trinitate natura est, posse oculos carnis aspicere; sed oculos mentis, de
quibus ipse Salvator ait: <i>Beati mundo corde, quoniam ipsi Deum videbunt (Matth.
V, 8)</i>. Legimus quod Abraham visus sit Dominus in hominis figura: et cum
Jacob quasi homo luctatus sit, qui Deus erat. Unde et appellatus est locus ipse
<i>Phanuel,</i> hoc est, <i>facies Dei: Vidi enim,</i> ait, <i>Dominum facie ad
faciem, et salva facta est anima mea (Gen. XXXII)</i>. Ezechiel quoque
vidit Dominum in forma hominis sedentem super Cherubim, a lumbis ejus et
deorsum erat quasi ignis, et superiora habebant speciem electri <i>(Ezech. I)</i>.
Ergo Dei natura non cernitur, sed videtur hominibus, ut voluerit.</p>

<p><i>(Vers. 2.) Seraphim stabant super illud, sex alae uni, et sex alae
alteri: duabus velabant faciem ejus, et duabus velabant pedes ejus, et duabus
volabant. Et clamabant alter ad alterum, et dicebant: Sanctus, Sanctus, Sanctus
Dominus exercituum; plena est omnis terra gloria ejus.</i> Hoc quod nos,
sequentes alios Interpretes et Hebraicam veritatem, in qua scriptum est
MEMMALLO <span dir=RTL>(&#1502;&#1502;&#1506;&#1500;&#1500;&#1493;)</span><span
dir=LTR></span><span dir=LTR></span>, id est, <span
class=g>&#7952;&#960;&#940;&#957;&#969; &#945;&#8016;&#964;&#959;&#8166;</span>,
quod Latine dicitur, <i>super illud,</i> vertimus: LXX transtulerunt <i>in
circuitu ejus,</i> ut non super Templum stare Seraphim, sed in circuitu Domini
describantur. Rursum ubi nos diximus, quod unus de Seraphim velaret faciem et
pedes ejus, per quod intelligitur, Dei: in Hebraeo scriptum habetur PHANAU <span
dir=RTL>(&#1508;&#1504;&#1497;&#1493;)</span><span dir=LTR></span><span
dir=LTR></span> et REGLAU <span
dir=RTL>(&#1512;&#1490;&#1500;&#1497;&#1493;)</span><span dir=LTR></span><span
dir=LTR></span>, quod potest interpretari et <i>ejus,</i> et <i>suam:</i> ut
Seraphim juxta Hebraei sermonis ambiguitatem, et faciem pedesque Dei, et suam
faciem ac pedes operire dicantur: In septuagesimo nono psalmo legimus: <i>Qui
sedes super Cherubin manifestare (Psal. LXXIX, 3)</i>: qui in nostra lingua
interpretantur <i>scientiae multitudo.</i> Unde et Dominus in aurigae modum
super Cherubim aperte sedere ostenditur. Seraphim autem praeter hunc locum, in
Scripturis Canonicis alibi legisse me nescio, qui stare dicuntur super Templum,
vel in circuitu Domini. Ergo errant qui solent in precibus dicere: <i>Qui sedes
super Cherubim et Seraphim,</i> quod Scriptura non docuit. Seraphim autem
interpretantur <span class=g>&#7952;&#956;&#960;&#961;&#951;&#963;&#964;&#945;&#943;</span>,
quod nos dicere possumus <i>incendentes,</i> sive <i>comburentes,</i> juxta
illud quod alibi legimus: <i>Qui facit angelos suos spiritus, et ministros suos
ignem urentem (Psal. CIII, 5)</i>. Unde et Paulus Apostolus in Epistolas
ad Hebraeos, quam Latina consuetudo non recipit: <i>Nonne omnes,</i> inquit, <i>ministri
sunt spiritus, in ministerium missi propter eos qui haereditatem accepturi sunt
salutis (Hebr. I, 14)</i>? Daniel quoque cum in habitu regnantis Dominum
descripsisset, adjecit: <i>Millia millium ministrabant ei, et decies millies
centena millia assistebant ei. (Dan. VII, 10)</i>. In Cherubim ergo
ostenditur Dominus: in Seraphim ex parte ostenditur, ex parte celatur. Faciem
enim et pedes ejus operiunt, quia et praeterita ante mundum, et futura post
mundum scire non possumus; sed media tantum quae in sex diebus facta sunt,
contemplamur. Nec mirum hoc de Seraphim credere, cum, et apostoli Salvatorem
credentibus aperiant, infidelibus abscondant: et velum ante Arcam fuerit
Testamenti <i>(Exod. XL)</i>. Alas quoque habere dicuntur, propter velocitatem,
et in cuncta discursum: sive quia semper in altioribus commorantur. Neque enim
illud quod de ventis dicitur: <i>Qui ambulat super pennas ventorum (Psal.
CIII, 4)</i>, vere ventos, juxta fabulas poetarum et pictorum licentiam, pennas
habere testatur; sed celerem in cuncta discursum. Et singuli senas alas; quia
de fabricatione tantum mundi et praesentis saeculi novimus. Quod autem clamant,
<i>alter ad alterum,</i> vel, juxta Hebraeos, <i>iste ad istum,</i> id est, <i>unus
ad unum,</i> invicem se ad laudes Domini cohortantur, et dicunt: <i>Sanctus,
Sanctus, Sanctus, Dominus exercituum,</i> ut mysterium Trinitatis in una
Divinitate demonstrent: et nequaquam Templum Judaeorum, sicut prius, sed omnem
terram illius gloria plenam esse testentur, qui pro nostra salute dignatus est
humanum corpus assumere, ad terrasque descendere. Denique, et Mosi, cum pro
adorato vitulo Dominum precaretur, ut parceret populo peccatori, respondit
Dominus: <i>Propitius ero illis. Verumtamen vivo ego, et vivit nomen meum: quia
implebitur gloria mea omnis terra (Num. XIV, 20, 21)</i>. Et
septuagesimus primus psalmus canit: <i>Implebitur gloria ejus omnis terra (Psal.
LXXI, 19)</i>. Unde, et Angeli clamabant pastoribus: <i>Gloria in excelsis Deo,
et super terra, pax hominibus bonae voluntatis (Luc. II, 14)</i>. Impie
ergo quidam duo Seraphim, Filium, et Spiritum sanctum intelligit: cum juxta
evangelistam Joannem, et Paulum apostolum, Filium Dei visum in majestate
regnantis, et Spiritum sanctum locutum esse doceamus. Quidam Latinorum duo
Seraphim, vetus et novum Instrumentum intelligunt, quae tantum de praesenti
saeculo loquuntur. Unde et sex alas habere dicuntur, et faciem Dei pedesque
velare, et certatim proferre testimonium veritatis, et omne quod clamant
Trinitatis sacramenta monstrare. Et mirari adinvicem quod Dominus Sabaoth in forma
Dei Patris positus formam servi acceperit, et humiliaverit se usque ad mortem,
mortem autem crucis <i>(Philipp. II)</i>, et nequaquam ut prius coelestia eum
tantum, sed et terrena cognoscant.</p>

<p><i>(Vers. 4.) Et commota sunt superliminaria cardinum a voce clamantis,
et domus impleta est fumo.</i> Clamantibus Seraphim, et in tota terra
Trinitatis mysterium praedicantibus, quando passionem Domini Salvatoris terra
universa cognovit, statim commotum est, sive sublatum liminare Templi, et omnes
illius cardines conciderunt, impleta Salvatoris comminatione, dicentis: <i>Relinquetur
vobis domus vestra deserta (Matth. XXIII, 38)</i>. Et quam pulcher ordo
verborum. Postquam terra repleta est gloria Domini Sabaoth, Judaeorum Templum
impletum est ignorantiae tenebris, et caligine, et fumo, qui noxius est oculis.
Vel certe per fumum Templi monstratur incendium. Prius enim Evangelium
Salvatoris in toto orbe praedicatum est, et post quadraginta duos annos
Dominicae passionis, capta Jerusalem, Templumque succensum est. Judaei putant
Templum impletum fumo, thymiama significare, id est, incensum, et per hoc
adventum divinae majestatis.</p>

<p><i>(Vers. 5.) Et dixi: Vae mihi quia tacui, quia vir pollutus labiis
ego sum, et in medio populi polluta labia habentis ego habitabo, et regem
Dominum exercituum vidi oculis meis.</i> Et Abraham postquam vidit Dominum, et
audivit vocem ejus, terram et cinerem esse se dicit <i>(Genes. XVIII)</i> et
Isaias juxta LXX Interpretes compunctum se esse testatur, non ob alia crimina,
sed quia labia haberet immunda. Felix conscientia, quae tantum in sermone
peccavit, non suo vitio, sed societate populi habentis polluta labia, cum quo
loqui saepissime cogebatur. Ex quo ostenditur noxium esse, vivere cum
peccatoribus: <i>Qui enim tangit picem, inquinabitur ab ea (Eccl. XIII,
1)</i>. Sed quia in Hebraeo legimus: <i>Vae mihi, quia tacui,</i> plangit se
Propheta, quia non fuerit dignus laudare Dominum Sabaoth, cum Seraphim, quos
Angelicas fortitudines intelligimus. Non fuit autem ausus laudare Dominum: quia
labia habebat immunda. Et propterea labia habebat immunda, quia cum peccatore
populo versabatur. Vel certe ita intelligendum: Quia tacui, et non audacter
Oziam impium regem corripui, ideo labia mea immunda sunt, et laudes Domini cum
Angelis cantare non audeo, ne mihi dicatur: <i>Quare tu enarras justitias meas,
et assumis testamentum meum per os tuum (Ps. XLIX, 16)</i>? Non est enim
pulchra laudatio in ore peccatoris <i>(Eccl. XV, 9)</i>. Hoc autem dicimus, non
quod Isaiam talem fuisse doceamus; sed quod ipse pro humilitate, et immundis
tantum labiis, iudignum se Dei laude fateatur.</p>

<p><i>(Vers. 6.) Et volavit ad me unus de Seraphim, et in manu ejus
calculus, quem forcipe tulerat de altari, et tetigit os meum, et dixit: Ecce
tetigi hoc labia tua, et auferetur iniquitas tua, et peccatum tuum mundabitur.</i>
Volavit, vel missus est unus de Seraphim, qui interpretatur <i>incendens,</i>
ut Prophetae labia purgaret immunda, et pruna vel calculo, quem de altari
tulerat, excoqueret. Multi autem putant, duos esse Seraphim, quia clamabat
alter ad alterum, cum et de pluribus possint singuli clamare ad singulos; et
LXX editio magis significet plurimos, qui interpretati sunt, <i>Seraphim
stabant in circuitu ejus.</i> Quod si de duobus diceretur, non in circuitu, sed
ex utraque parte dixissent. Et hoc convenit Angelorum multitudini, quae in Dei
ministerium praeparata est. <i>Seraphim</i> autem plurali numero appellantur,
et singulari <i>Seraph:</i> sicut <i>Cherubim,</i> et <i>Cherub.</i> Quod autem
altare sub quo animae martyrum sunt, videantur in coelo, et Joannes in
Apocalypsi loquitur <i>(Apoc. VI)</i>: et calculus iste qui a solis LXX <span
class=g>&#7940;&#957;&#952;&#961;&#945;&#962;</span>, id est,
<i>carbunculus</i> est interpretatus [<i>Al.</i> interpretatur] potest
non carbonem significare, vel prunam, ut plerique existimant, sed <span
class=g>&#7940;&#957;&#952;&#961;&#945;&#954;&#945;</span>,
id est, carbunculum lapidem, qui ob coloris flammei similitudinem igneus
appellatur. Ex quo intelligimus altare Dei plenum esse carbunculis, hoc est,
ignitis calculis et prunis, peccata purgantibus. Unde scriptum de Deo legimus: <i>Carbones
succensi sunt ab eo (Ps. XVII, 9)</i>. Et de ipso Domino dicitur, quod
ignis consumens sit. Et Salvator in Evangelio: <i>Ignem veni mittere super
terram (Luc. XII, 49)</i>: ut baptizaret in Spiritu sancto, et igni.
Uniuscujusque enim opus quale sit, ignis probabit <i>(I Cor. III)</i>. Et qui
salvandus est, sic salvabitur, quasi per ignem transierit. Et hoc notandum,
quod ad Jeremiam, cui dictum est: <i>Prius quam te formarem in utero novi te,
et in vulva matris tuae sanctificavi te (Jerem. I, 5)</i>, quia labia
non habebat immunda, sed tantum dixerat: <i>nescio loqui, quia juvenis sum,</i>
extendit ipse Dominus manum suam, et tetigit os ejus, et dixit: <i>Ecce dedi
sermones meos in os tuum.</i> Porro ad Isaiam qui dixerat: <i>Vir pollutus
labiis ego sum, et in medio populi polluta labia habentis ego habito,</i> non
Dei manus porrigitur, sed Seraphim mittitur a Deo, vel volat propria voluntate,
quia huic officio mancipatus est. Et in manu sua tenet calculum, quem juxta LXX
et Theodotionem, <i>forcipe:</i> juxta Aquilam, et Symmachum, qui Hebraicum
sunt secuti, <i>forcipibus</i> apprehendit, id est, MALCAIM <span
dir=RTL>(&#1502;&#1500;&#1511;&#1495;&#1497;&#1501;)</span><span
dir=LTR></span><span dir=LTR></span>, ut tangeret os ejus, et pristina delicta
purgaret. Manus autem, et a Deo et Seraphim mittitur, ut Propheta sui corporis
membrum videns, tactu non terreatur externo. Quidam nostrorum forcipem, quo
calculus comprehenditur, duo Testamenta putant, quae inter se Spiritus sancti
unione sociantur. Quia vero sedens Dominus introducitur, et sedens in Templo,
et domus impleta est fumo, ut Judaei putant, thymiamatis; consequenter ponuntur
et forcipes, quos et in sacerdotali ministerio legimus <i>(Exod. XXXVII)</i>.</p>

<p><i>(Vers. 8.) Et audivi vocem Domini dicentis: Quem mittam, et quis
ibit nobis? Et dixi: Ecce ego, mitte me.</i> Pro eo quod et nos et alii omnes
interpretes transtulerunt, <i>nobis,</i> quod Hebraice dicitur LANU <span
dir=RTL>(&#1500;&#1504;&#1493;)</span><span dir=LTR></span><span
dir=LTR></span>, nescio quid volentes LXX posuerunt <i>ad populum istum,</i>
quod penitus in Hebraeo non habetur. Quando autem ex Dei
persona dicitur, <i>nobis,</i> illo sensu accipiendum est, quo, et in Genesi
legitur: <i>Faciamus hominem ad imaginem, et similitudinem nostram (Gen.
I, 26)</i>, ut sacramentum indicet Trinitatis. Quomodo enim in Evangelio
legimus, dicente Domino: <i>Ego et Pater unum sumus (Joan. X, 30)</i>; <i>et
unum</i> ad naturam referimus, <i>sumus,</i> ad personarum diversitatem: sic,
Domino jubente, Trinitas imperat. Propterea autem non dicit Dominus quem ire
praecipiat, sed proponit audientibus optionem, ut voluntas praemium
consequatur. Et Propheta non temeritate et arrogantia propriae conscientiae se
ire promittit; sed fiducia: quoniam purgata sunt labia ejus, et ablata
iniquitas, mundatumque peccatum. Ergo et Moses, cui dixerat Dominus: <i>Veni,
mittam te ad Pharaonem regem Aegypti (Exod. III, 10)</i>, et ille ait: <i>Obsecro,
Domine, non sum dignus, provide alium quem mittas,</i> sive ut in Hebraeo
legitur, <i>Mitte quem missurus es (Exod. IV, 13)</i>, non de contemptu,
sed de humilitate respondit, quia nihil de purgatis labiis suis audierat, qui
omni sapientia Aegyptiorum fuerat eruditus. Et Isaias non suo [<i>Al.</i> sui]
merito, sed Domini gratia, qua purgatus est, offert se ad ministerium. Alii
autem putant, idcirco se obtulisse Isaiam, quia aestimabat populo prospera
nuntianda: sed quia audivit: <i>Vade, dic populo huic: Auribus audietis, et non
intelligetis, et videntes videbitis, et non cognoscetis (Isai. VI, 9)</i>,
propterea in consequentibus, dicente ad eum voce Domini: <i>Clama,</i> non
statim clamat, sed interrogat, <i>quid clamabo?</i> Et Jeremias, cui dictum
fuerat: <i>Accipe calicem, et potionabis omnes gentes, ad quas ego mittam te</i>
<i>(Jer. XXV, 15)</i>, libenter accipiens suppliciorum calicem, ut adversariis
gentibus propinaret, biberentque, et vomerent, et caderent, postquam audivit, <i>vade,
et primum propinabis Jerusalem,</i> respondit: <i>Decepisti me, Domine, et
deceptus sum (Jer. XX, 7)</i>. Haec Hebraeorum observatio est. Caeterum
nos dicimus non temeritatis esse, sed obedientiae, Domino se obtulisse
mittendum.</p>

<p><i>(Vers. 9 seqq.) Et dixit: Vade, et dices populo huic: Auditu
audite, et nolite intelligere, et videte visu, et nolite cognoscere. Excaeca
cor populi hujus, et aures ejus aggrava, et oculos ejus claude, ne forte videat
oculis suis, et auribus audiat, et corde intelligat, et convertatur, et
sanetur.</i> LXX hunc locum ita interpretati sunt, ut evangelista Lucas in
Apostolorum Actibus posuit: <i>Cumque invicem non essent consentientes,</i>
haud dubium quin Judaei, <i>discedebant, dicente Paulo unum verbum: Quia bene
Spiritus sanctus locutus est per Isaiam prophetam ad patres nostros, dicens:
vade ad populum istum, et dic: Aure audietis, et non intelligetis, et videntes
videbitis, et non perspicietis; incrassatum est enim cor populi hujus, et
auribus graviter audierunt, et oculos suos compresserunt, ne forte videant
oculis, et auribus audiant, et corde intelligant, et convertant se, et sanem
illos (Act. XXVIII, 25 seqq.)</i>. Quo autem haec prophetia impleta sit
tempore, ipse Apostolus Paulus in consequentibus loquitur: <i>Notum ergo sit
vobis, quoniam gentibus missum est hoc salutare Dei, et ipsi audient (Act.
XXVIII, 28)</i>. Unde et in eisdem Apostolorum Actis legimus, quod Paulus, et
Barnabas Judaeis nolentibus credere, dixerint: <i>Vobis oportebat primum loqui
verbum Dei, sed quoniam repulistis illud, et indignos vos judicastis aeternae
vitae, ecce convertimur ad gentes (Act. XIII, 46, 47)</i>. <i>Sic enim
praecepit nobis Dominus: Posui te in lucem gentibus, ut sis in salutem usque ad
extremum terrae (Isai. XLIX, 6)</i>. Ergo secundum LXX facilis
interpretatio est, quod Isaias propheta Domino imperante praedicat, quid
populus sit facturus. In Hebraico difficultas est, quomodo ipse Deus praecipiat
populo, ut auditu audiat, et non intelligat, et videns videat, et non agnoscat,
et postea propheta inducatur loquens, et Dominum precetur et dicat: <i>Excaeca
cor populi hujus, et aures ejus aggrava, et oculos ejus claude, ne forte videat
oculis suis, et auribus audiat, et corde intelligat, et convertatur, et sanetur</i>
<i>(Isa. VI, 10)</i>. Ac primum solvenda est illa quaestio, quae nobis objici
potest: quare apostolus Paulus cum Hebraeis disputans, non juxta Hebraicum,
quod rectum esse cognoverat; sed juxta LXX sit locutus? Evangelistam Lucam
tradunt veteres Ecclesiae tractatores medicinae artis fuisse scientissimum, et
magis Graecas litteras scisse quam Hebraeas. Unde et sermo ejus tam in
Evangelio, quam in Actibus Apostolorum, id est, in utroque volumine comptior
est, et saecularem redolet eloquentiam, magisque testimoniis Graecis utitur
quam Hebraeis. Matthaeus autem et Joannes, quorum alter Hebraeo, alter Graeco
sermone Evangelia texuerunt, testimonia de Hebraico proferunt, ut est illud: <i>Ex
Egypto vocavi filium meum (Ose. II, 1)</i>. Et: <i>Quoniam Nazareus
vocabitur (Matth. II, 23)</i>. Et: <i>Flumina de ventre ejus fluent
aquae vivae (Joan. VII, 38)</i>. Et: <i>Videbunt in quem compunxerunt</i>
<i>(Zach. XII, 10; Joan. XIX, 37)</i>, et caetera his similia. Pauli quoque
idcirco ad Hebraeos Epistolae contradicitur, quod ad Hebraeos scribens utatur
testimoniis quae in Hebraeis voluminibus non habentur. Quod si aliquis dixerit,
Hebraeos libros postea a Judaeis esse falsatos, audiat Origenem quid in octavo
volumine Explanationum Isaiae huic respoudeat quaestiunculae, quod numquam
Dominus, et Apostoli, qui caetera crimina arguunt in Scribis et Pharisaeis, de
hoc crimine, quod erat maximum, reticuissent. Sin autem dixerint post adventum
Domini Salvatoris, et praedicationem Apostolorum libros Hebraeos fuisse
falsatos, cachinnum tenere non potero, ut Salvator, et Evangelistae, et
Apostoli ita testimonia protulerint, ut Judaei postea falsaturi erant. De
praesenti autem loco hoc dicendum est, frustra nos ad LXX translationem
confugere, ne blasphemum videatur esse quod juxta Hebraicum dicitur: <i>Auditu
audite, et nolite intelligere: et videte visionem, et nolite cognoscere,</i>
cum hujusmodi testimonia, etiam in LXX Interpretibus reperiamus, ut est illud
in Exodo quod ad Pharaonem dicitur: <i>Propterea suscitavi te, ut ostendam in
te virtutem meam (Exod. IX, 16)</i>. Si autem ipse suscitavit, et
induravit cor Pharaonis ne crederet: et de aliis dicitur: <i>Dedit eis Deus
spiritum compunctionis, oculos, ut non videant, et aures, ut non audiant (Rom.
XI, 8)</i>; et in Psalmis: <i>Fiat mensa eorum in laqueum, et in captionem, et
in scandalum, et in retributionem: obscurentur oculi eorum ne videant, et dorsa
eorum semper incurva (Ps. LXVIII, 23, 24)</i>: non sunt illi in culpa
qui non vident; sed ille qui dedit oculos ad non videndum. Ergo et absque hoc
testimonio, quod nunc conamur exponere, manet eadem quaestio in Ecclesiis, et
aut cum ista solventur et caeterae, aut cum caeteris et haec indissolubilis
erit. Locum istum beatus apostolus Paulus plenius explicat ad Romanos, et quod
ille pene tota epistola prosecutus est, nos superfluum facimus, si voluerimus
brevi sermone comprehendere. Dicit enim post multa: <i>Conclusit Deus omnia in
incredulitate, ut omnibus misereatur (Rom. XI, 32)</i>. Admiransque
Domini sacramenta intulit: <i>O profundum divitiarum sapientiae, et scientiae
Dei, quam inscrutabilia judicia ejus, et investigabiles</i> [Al. <i>ininvestigabiles]
viae ejus.</i> Et iterum de Judaeorum incredulitate disputans ait: <i>Numquid
sic peccaverunt, ut caderent? absit; sed illorum delicto salus gentium fieret
ad aemulandum eos (Rom. XI, 11)</i>. Et post modicum: <i>Si enim
abjectio eorum reconciliatio mundi, quae assumptio eorum? nonne vita ex
mortuis?</i> Et iterum: <i>Nolo enim vos ignorare, fratres, mysterium hoc, ut
non sitis vobismetipsis prudentes, quia caecitas ex parte facta est in Israel,
donec plenitudo gentium introeat, et tunc omnis Israel salvus fiat.</i> Et post
paululum <i>(Rom. XI, 25)</i>: <i>Juxta Evangelium quidem inimici propter vos,
juxta electionem autem dilecti propter patres: absque poenitentia enim sunt
donationes, et vocatio Dei. Sicut enim vos,</i> inquit, <i>aliquando non
credidistis Deo, nunc autem estis misericordiam consecuti, propter eorum
incredulitatem: sic et isti nunc non crediderunt in vestram misericordiam, ut
et ipsi misericordiam consequantur. Conclusit enim Deus omnia sub peccato, ut
omnibus misereatur.</i> Ergo non est crudelitas Dei, sed misericordia unam
perire gentem, ut omnes salvae fiant: Judaeorum partem non videre, ut omnis
mundus aspiciat. Unde et ipse Dominus in Evangelio sacramentum caeci a
nativitate, qui receperat oculos, vertit ad Tropologiam, et dicit: <i>In
judicium ego veni in hunc mundum, ut videntes non videant, et non videntes
videant (Joan. IX, 39)</i>. Et in alio loco Simeon loquitur: <i>Ecce hic
positus est in ruinam et in resurrectionem multorum (Luc. II, 34)</i>.
Illis itaque non videntibus, nos videmus: illis cadentibus, nos resurgimus.
Quod intelligens Propheta quodammodo aliis verbis dicit: O Domine, praecipis
mihi loqui populo Judaeorum, ut audiant, et non intelligant Salvatorem, et
videant eum, et non cognoscant. Si vis impleri jussionem tuam, et totum salvari
mundum, quod et ego fieri desidero, tu excaeca cor populi hujus et aures
aggrava, et oculos claude, ne intelligant, ne audiant, ne videant. Si enim illi
viderint, et conversi fuerint, et intellexerint, et sanati fuerint, totus
mundus non recipiet sanitatem. Ex quo animadvertimus, quamvis grave sit
peccatum, si quis convertatur, eum posse sanari. Simulque et hoc intelligendum
quod pro magnitudine sceleris etiam poenitentia indigni judicati sint. Ipso
Domino dicente ad Jerusalem: <i>Quoties volui congregare filios tuos, sicut
gallina pullos sub alas suas, et noluisti (Matth. XXIII, 37)</i>.</p>

<p><i>(Vers. 11-13.) Et dixi, usquequo Domine? et dixit, donec
desolentur civitates absque habitatore, et domus sine hominibus, et terra
relinquatur deserta. Et longe faciet Dominus homines, et multiplicabitur quae
derelicta fuerat in medio terrae. Et adhuc in ea erit decimatio, et rursum erit
in depraedationem, sicut terebinthus, et sicut quercus quae projecit fructus
suos, sanctum semen erit quod steterit in ea.</i> Dicente Domino: Vade, et dic
populo huic, quod audiat et non audiat, videat et non videat. Idcirco autem nec
audiat, nec videat: quia non sit intellecturus verba Domini, nec ejus opera
cogniturus, et quoniam incrassatus est, et dilatatus, et oblitus Creatoris sui <i>(Deut.
XXXII)</i>. Propheta respondet, et quaerit sollicitus de populo suo: Usquequo,
Domine, haec sententia permanebit, ut audiens non audiat; vidensque non videat?
Cui respondit Dominus, tamdiu non audiet, et non videbit, et excaecatum habebit
cor, donec civitates Judaeae, Vespasiano Titoque pugnantibus, penitus
subvertantur, in tantum ut ne nomen pristinum quidem permaneat, et domus si
quae remanserint; sine habitatore sint, et terra redigatur in solitudinem; et
vel fuga vel captivitate in totum orbem Judaicus populus dispergatur: et
nequaquam in Judaea, ut prius, sed in cunctis gentibus Judaeorum populus
multiplicetur. Quod autem dico multiplicetur, tanta erit infelicitas residui
populi, ut ad comparationem prioris multitudinis, vix decima pars remaneat.
Cumque, et in ipsa terra fuerit solitudo (dupliciter enim locus iste intelligi
potest, quod decima pars, et in toto orbe vix remaneat, et in ipsa Judaea vix
parva pars populi reservetur) rursum ipsae reliquiae erunt in depraedationem,
quando post annos ferme quinquaginta Adrianus venerit, et terram Judaeam
penitus fuerit depraedatus, in tantum, ut terebintho, et quercui, quae glandes
amiserit, comparetur. Denique post extremam vastitatem, etiam leges publicae
pependerunt, et prohibiti sunt Judaei terram, de qua ejecti fuerant, ingredi.
Si quis autem crediderit in Christum, et impletum fuerit illud quod supra
legimus: <i>Nisi Dominus sabaoth reliquisset nobis semen, quasi Sodoma essemus,
et similes Gomorrhae fuissemus (Isa. I, 9)</i>: quando juxta Apostolum <i>(Rom.
IX)</i>, reliquiae salvabuntur; hoc semen sanctum erit, et de Apostolorum
germine cunctae Ecclesiae pullulabunt. Quod diximus, <i>semen sanctum erit quod
steterit in ea,</i> vel juxta Aquilam, <i>semen sanctum erit germen ejus,</i>
in LXX Interpretibus non habetur, sed de Hebraico et Theodotionis editione ab
Origene additum; in Ecclesiae fertur exemplaribus, ut postquam intraverit
plenitudo gentium, tunc omnis Israel salvus fiat; et impleatur etiam in hoc
sermo Domini, dicentis: <i>Ego occidam, et ego vivificabo, et percutiam, et ego
sanabo (Deut. XXXII, 39)</i>.</p>

<p><i>(Cap. VII.â€”Vers. 1, 2.) Et factum est in diebus Achaz filii
Joatham filii Oziae regis Juda: Ascendit Rasin rex Syriae, et Phacee filius
Romeliae rex Israel, in Jerusalem ad praeliandum contra eam, et non potuerunt
debellare eam. Et nuntiaverunt domui David dicentes: consensit Syria cum
Ephraim, et commotum est cor ejus, et cor populi illius, sicut moventur ligna
silvarum a facie venti.</i> Ozias qui et Azarias, rex Juda, regnavit in
Jerusalem annis quinquaginta duobus <i>(IV Reg. XV)</i>. Cujus extremo jam
tempore vidit Isaias quae praeteritus sermo disseruit. Quo mortuo, et regnante
pro eo Joatham filio ejus, rege justissimo, vidit statim propheta Dominum Salvatorem
in sua majestate regnantem, et annuntiantem Judaici populi caecitatem, et
subversionem Jerusalem, et caeterarum urbium sub Vespasiano, et Adriano: et
quomodo in Apostolis reliquiae sint salvandae. Tertius rex filius Joatham
succedit Achaz impiissimus <i>(IV Reg. XVI; II Par. XXVIII)</i>, qui clausit
januas templi, et in valle Benbannom adoravit Baalim, et filium suum idolis
consecravit. Ita ut auferret altare aeneum, quod Salomon fecerat, et poneret in
Templo Dei altare idolorum, cujus exemplar de Damasco acceperat. Juste igitur a
Domini auxilio derelictus est, et consurrexerunt adversus eum Rasin rex Syriae,
id est, Aram, et Phacee filius Romeliae, rex Israel in Samaria, et venerunt in
Jerusalem, ut expugnarent eam <i>(Ibidem)</i>. Legimus in Paralipomenon libro, Rasin
regem Damasci, victo Achaz, multos de Judaea Damascum transtulisse: et Phacee
filium Romeliae regem decem tribuum, quae appellabantur Israel, et regnabat in
Samaria, una die centum viginti millia percussisse de Juda hominum bellatorum,
et ducenta millia mulierum, puerorumque, et puellarum cum infinita praeda in
Samariam duxisse captiva. De quo certamine propheta nunc tacuit, sed secundum
refert praelium, quando experimentum habentes fortitudinis suae atque
victoriae, et invitati praedae magnitudine rursum veniunt ad Judaeam, et
Jerusalem cupiunt debellare, et non potuerunt, quia auxiliatus ei est Dominus,
ut sub occasione misericordiae, qua populum liberabat obsessum, filium suum
nuntiaret de Virgine nasciturum. Quod eum audisset domus David, hoc est, domus
regia, Syriam scilicet et Ephraim, Rasin, et Phacee juncto venire exercitu,
exterrita est atque pertimuit, et tam rex quam populus ita contremuerunt, ut
putares arborum folia ventorum flatibus ventilari. Juxta anagogen facilis
interpretatio est: quod regnante Achaz rege impio, rex Aram, qui interpretatur <i>excelsus</i>
atque <i>sublimis,</i> ut indicet arrogantiam sapientiae saecularis: et Phacee
filius Romeliae, qui et ipse juxta Osee prophetam ex tribu Ephraim, de qua
Jeroboam filius Nabath vitulos aureos in Bethel, et Dan constituerat <i>(III
Reg. XXXII)</i>, et a David Dei populum separarat, refertur ad haereticos,
consentientes sibi, ut expugnent Ecclesiam. Quod cum audierit domus David, quem
in Ezechiel bonum pastorem legimus suscitandum <i>(Ezech. XXXIV)</i>, et
populus ejus simpliciter credens in Dominum, pertremiscet. Et ideo
pertremiscet, quia non arboribus frugiferis, sed infructuoso saltui comparatur.
Iisdem autem haereticos atque gentiles contra domum David argumentorum et
dialecticae artis gladiis dimicare, nulli dubium est: ut qui inter se
discrepant, in Ecclesiae oppugnatione consentiant: juxta illud quod Herodes, et
Pilatus inter se discordantes, in Domini passione amicitia foederantur.</p>

<p><i>(Vers. 3, 4 et seq.) Et dixit Dominus ad Isaiam: egredere in
occursum Achaz, tu et qui derelictus est Jasub filius tuus, ad extremum aquae
ductus piscinae superioris, in via agri fullonis. Et dices ad eum: Vide ut
sileas, noli timere, et cor tuum ne formidet a duabus caudis titionum
fumigantium istorum, in ira furoris Rasin, et Syriae, et filii Romeliae, eo
quod consilium inierit contra te Syria pessimum, Ephraim, et filius Romeliae,
dicentes: Ascendamus ad Judam, et suscitemus eum, et evellamus eum ad nos, et
ponamus regem in medio ejus filium Tabeel. Haec dicit Dominus Deus, non stabit,
et non erit istud, sed caput Syriae Damascus et caput Damasci Rasin, et adhuc
sexaginta et quinque anni, et desinet Ephraim esse populus. Et caput Ephraim
Samaria, et caput Samariae filius Romeliae. Si non credideritis, non
permanebitis.</i> Jasub filius Isaiae, qui interpretatur <i>reliquus</i> atque <i>convertens,</i>
in typum populi Juda, qui erat de duorum regum manibus fiberandus, jubetur
egredi cum parente, et occurrere Achaz regi Judae in loco aquaeductus piscinae
superioris, in via agri fullonis, ubi postea lecturi sumus, sub Ezechia rege
Juda stare Rabsacem, et ex praecepto Sennacherib regis Assyriorum Dei populum
blasphemare. In quem locum egressi sunt, missi ab Ezechia principes civitatis,
quos in Regum volumine legimus. Praecipiturque Achaz <i>(IV Reg. XVIII)</i>, quamvis
impio regi, propter Domini misericordiam, ut agat silentium, et non terreatur,
neque formidet cor ejus, putans se passurum similia quae prius sustinuerat.
Duas autem caudas titionum, id est, torrium fumigantium, vocat Rasin regem
Syriae, et Phacee filium Romeliae regem Samariae, eo quod in illis finitum sit
regnum Syriae, id est, Damasci, et regnum Samariae, id est, decem tribuum, quae
alio nomine appellabantur Ephraim. Scriptum est enim <i>(IV Reg. XVI)</i> quod
Theglathphalassar rex Assyriorum, sub rege Achaz ascenderit in Damascum, et
vastaverit eam, et transtulerit habitatores ejus Cyrenem, et Rasin
interfecerit: et quod tetenderit insidias Phacee filio Romeliae, Osee filius
Ela, et percusserit eum, et interfecerit, et regnaverit pro illo in Israel annis
novem: et quod venerit Salmanasar rex Assur, et obsederit Samariam, quae nunc
Sebaste vocatur, tribus annis: et nono anno regni Osee ceperit eam, vinctumque
Osee in carcerem miserit, et transtulerit Israel in Assyrios, posueritque eos
in Halla, et in Habor juxta fluvium Gozam in civitatibus, sive, ut Septuaginta
transtulerunt, <i>in montibus Medorum (IV Reg. XVII)</i>. Quamvis enim
inierint consilium hiduo reges pessimi, ut ascenderent ad Judam, cujus regio in
montibus sita est, et suscitarent eum quiescentem, et quodammodo dormientem,
suoque imperio subjugarent: et superponerent ei regem filium Tabeel, qui
interpretatur <i>bonus Deus,</i> ut vel hominem hoc nomine, vel idolum
demonstrarent. Tamen haec dicit Dominus Deus: Non stabit hoc consilium, sed
interim modo caput Syriae urbium erit Damascus, et in ipsa metropoli Damasco
imperabit Rasin. Porro in Ephraim propter Jeroboam filium Nabath, qui primus
regnavit de Ephraim, erit caput Samaria, hoc est, regia domus in urbe Samaria,
et Samariae caput erit filius Romeliae, id est, Phacee: regnum autem decem
tribuum, id est, populi Ephraim post sexaginta et quinque annos esse cessabit.
Quod nisi diligentius attendamus, stare non poterit. Duodecimo enim anno Achaz
filii Joatham in tribu Juda, regnavit Osee super Samariam, et nono anno imperii
sui captus est <i>(IV Reg. XVII)</i>. Regnavit autem Achaz super Judam annis
sedecim <i>(IV Reg. XVI)</i>, post cujus mortem septimo anno imperii sui captus
est Osee, et destructa Samaria, omnisque populus est transductus in Medos: ita
ut si voluerimus sedecim annos Achaz, et septem Osee ponere, efficiantur anni
viginti tres, aut ut multum, viginti quatuor; et ubi erunt sexaginta, et
quinque anni, in quibus regnum Israel dicitur finiendum? Igitur Hebraei hunc
locum ita edisserunt, ut Amos qui sub Ozia cepit prophetare, quando et Isaias
prophetiae suae habuit exordium, primus prophetaverit contra Israel, dicens: <i>Israel
autem captivus ducetur de terra sua (Amos VII, 11, 17)</i>. Titulus
quoque prophetiae ejus contra Samariam sit: et prophetare coeperit in diebus
Oziae regis Juda ante duos annos terrae motus, quem volunt eo tempore
accidisse, quo ingressus Ozias in Templum Dei, sibi sacerdotium vendicabat, et
terra percussa est, et cineres altaris effusi sunt, et ipse rex percussus est
lepra <i>(II Par. XXVI)</i>. Volunt autem annum fuisse vigesimum quintum Oziae,
quando haec acciderunt, cujus reliqui anni sunt viginti septem. Ozias enim
regnavit annos quinquaginta duos <i>(IV Reg. XV)</i>, post eum regnavit Joatham
filius ejus annis sedecim, et hujus filius Achaz annis aliis sedecim: post quem
regnavit Ezechias, cujus sexto imperii anno capta Samaria est, atque ita effici
simul annos sexaginta quinque <i>(IV Reg. XVI)</i>. Haec per prophetam Domino
praedicente, et Achaz et populus futura non credidit. Unde subjungitur: <i>Si
non credideritis, non permanebitis,</i> ut Symmachus transtulit, id est, et vos
non permanebitis in regno vestro, sed in captivitatem ducemini, sustinentes
eorum poenas, quorum imitati estis infidelitatem. Vel certe juxta LXX, <i>non
intelligetis.</i> Et est sensus: quia quae Dominus dicit futura, non creditis,
intelligentiam non habebitis. Haec juxta historiam dixerimus. Caeterum juxta
coeptam tropologiam considerandum est, quod impio regi Isaias jubeatur
occurrere, exiens de loco suo, non in principio aquaeductus, sed in extremis
finibus piscinae superioris, quae erat in agro fullonis, ubi sordes et maculae
purgabantur. Quamvis enim Achaz regnaret super Judam: tamen quia impius erat,
in superioris piscinae extremis finibus morabatur. Ergo Deus non tam regis
miseretur, quem indignum aestimabat salute, quam populi sui. Duas autem caudas
torrium fumigantium, ut prius diximus, vocat sapientiam saecularem,
haereticumque sermonem, quorum finis exustio est. Qui frustra inierunt
consilium, ut ascenderent contra Judam, et quasi negligentem et dormientem
caperent, et suis erroribus copularent, ponerentque super eum regem filium
Tabeel, hoc est, <i>bonum Deum.</i> Uterque enim adversarius apud se veritatem,
apud se aestimat optimam esse doctrinam. Denique Marcion haereticus, boni Dei
filium, hoc est, alterius, putat esse Christum, et non justi, cujus Prophetae
sunt; quem sanguinarium, crudelem et judicem vocat. Haec illis dicentibus,
Dominus comminatur, quod non stet consilium ipsorum, sed interim nunc quamdiu
mundus iste stat, et ea quae mundi sunt in suis finibus, et in suis urbibus
dominentur. Cum autem consummationis tempus advenerit, hoc est, sexaginta
quinque anni, et tam mundi res quae in sex diebus factae sunt, quam omnia quae
ad quinque sensus pertinent, finem acceperint, tunc universa esse solvenda,
quae gentiles et haeretici futura non credunt, et propter infidelitatem non
intelligunt quae dicuntur.</p>

<p><i>(Vers. 10, 11.) Et adjecit Dominus loqui ad Achaz dicens: Pete
tibi signum a Domino Deo tuo in profundum inferni, sive in excelsum supra.</i>
Qui prius per prophetam locutus fuerat ad Achaz: <i>Vide ut sileas, noli
timere,</i> et caetera: illo non credente, et ideo non intelligente, ipse
loquitur ad Achaz: ut saltem auctoritate Domini territus suscipiat quae
dicuntur. Quia tibi, inquit, videtur esse difficile, quod regna potentissima
brevi tempore finienda sunt, et tu cum populo tuo de magno periculo libereris;
pete tibi signum, nequaquam ab idolis, quorum errore retineris, sed a Domino
Deo tuo qui tibi auxilium pollicetur, et ipsum signum optionis tuae est unde
postules, sive de profundo, sive de excelso. Quod cum soli Septuaginta
dixerint, caeteri juxta Hebraicum significantius transtulerunt, <i>de profundo
inferni.</i> Ergo sicut profundum infernum significat; ita excelsum supra
coelos intelligere debemus: ut cum de inferno sive de excelso signum acceperis,
credas futura quae dixi. Vis, inquit, ut scindatur terra, et grandi hiatu
inferi pateant, qui in corde terrae esse dicuntur: an ut aperiantur coeli? Quod
utrumque ad typum pertinet mortis Domini et ascensionis: <i>Qui enim descendit,
ipse est qui et ascendit (Ephes. IV, 10)</i>. Et in Apostolo legimus: <i>Ne
dixeris in corde tuo, quis ascendit in coelum? hoc est Christum
deducere. Aut, quis descendit in abyssum? hoc est Christum de mortuis reducere</i>
<i>(Rom. X, 6, 7)</i>. Et in alio loco de Christo disputans, ait: <i>Quae sit
latitudo, et longitudo, et excelsum, et profundum supereminentis scientiae et
dilectionis Christi (Ephes. III, 18)</i>. Hoc quantum ad mysticos
pertinet intellectus. Caeterum et Moses accepit signa de terra, de quibus in
Psalmis legimus: <i>Misit signa et prodigia in medio tui, Aegypte (Ps.
CXXXIV, 9)</i>, ranas, locustas, ciniphes, et coenomyiam; de coelo autem
grandinem et ignem et trium dierum tenebras. Ego reor et Ezechiam, quando sol
decem regressus est lineis, signum accepisse de coelo <i>(IV Reg. XX)</i>: et
Jesum filium Nave in Gabaon et Haialon, stantibus sole et luna <i>(Josue X)</i>.
Plerique putant, Saulem signum accepisse de terra, et de profundo inferni,
quando Samuelem per incantationes et artes magicas visus est suscitasse <i>(I
Reg. XXVIII)</i>. Sed et Jonas propheta de abysso, et de profundo ac mortis
faucibus liberatus, signum dedit et accepit inferni <i>(Jonae II)</i>. Legi in
cujusdam Commentariis hunc locum per allegoriam extenuatum, ut profundum et
excelsum <span class=g>&#945;&#7984;&#963;&#952;&#951;&#964;&#8048;</span> et
<span class=g>&#957;&#959;&#951;&#964;&#8048;</span> intelligeret, quae nos
possumus <i>sensibilia</i> dicere, et <i>intelligibilia,</i>
quorum alterum refertur ad sensus, alterum ad mentem et rationem. Virginem
quoque interpretatur animam, quae nulla peccati corrupta est conscientia, et
potest de se Emmanuel, <i>nobiscum Deum,</i> id est, praesentem Dei generare
sermonem. Sed nos elixas agni carnes non comedimus <i>(Exod. XII)</i> verum
assas, et quae in nobis possint omnes voluptatum siccare pituitas, ne
sacramentum fidei nostrae, dum plus sapimus quam oportet sapere, negligamus.</p>

<p><i>(Vers. 12.) Et dixit Achaz: Non petam, et non tentabo Dominum.</i>
Non humilitatis est, sed superbiae, quod non vult signum a Domino postulare.
Quamquam enim scriptum sit in Deuteronomio : <i>Non tentabis Dominum Deum tuum</i>
<i>(Deut. VI, 16)</i>, et hoc contra diabolum Salvator usus sit testimonio <i>(Matth.
IV)</i>: tamen jussus ut peteret, obedientia debuit explere praeceptum,
praesertim cum et Gedeon et Manue signum petierint et acceperint <i>(Judic. VI
et XIII)</i>. Quamquam juxta Hebraei sermonis ambiguitatem, in quo scriptum est
ULO ENASSE ADONAI <span
dir=RTL>(&#1493;&#1500;&#1488;&nbsp;&#1488;&#1504;&#1505;&#1492;&nbsp;&#1488;&#1514;&nbsp;&#1497;&#1492;&#1493;&#1492;)</span><span
dir=LTR></span><span dir=LTR></span>, et omnes similiter transtulerunt, <i>non
tentabo Dominum,</i> possit legi, <i>non exaltabo Dominum.</i> Sciebat enim rex
impius quod si signum peteret, accepturus esset, et glorificaretur Dominus.
Ergo quasi idolorum cultor, qui in omnibus angulis platearum et in montibus
lucisque nemorosis aras constituerat, et pro Levitis habebat fanaticos; non
vult signum petere quod praeceptum est.</p>

<p><i>(Vers. 13.) Et dixit, audite ergo, domus David: Numquid parum
vobis est molestos esse hominibus, quia molesti estis et Deo meo?</i> Quis est
iste qui dixit: <i>Audite ergo, domus David?</i> Nequaquam Deus qui supra ad
Achaz dixerat: <i>Pete tibi signum a Domino Deo tuo;</i> sed Propheta, ut ex
consequentibus comprobatur: <i>Quia molesti estis et Deo meo.</i> Et est
sensus: quia non solum prophetas persequimini, et eorum dicta contemnitis; sed
et praesentis et jubentis Dei sententiae contradicitis; ita ut ei exhibeatis
laborem, qui in alio loco ait: <i>Laboravi sustinens (Isai. I, 14)</i>,
idcirco Dominus faciet quae sequuntur. Pro <i>labore</i> et <i>molestia,</i>
quod Aquila et Symmachus transtulerunt, LXX et Theodotio <i>agonem</i>
interpretati sunt, id est, <i>luctam</i> atque <i>certamen,</i> quia
contentiosi non subjiciant collum Domini servituti, sed illo vulnera eorum
volente curare, respuant sanitatem. Et hoc notandum, quod Achaz rege impiissimo
nolente signum petere, sermo propheticus ad domum David, hoc est, ad tribum
regiam convertatur, de qua supra legimus: <i>Et nuntiaverunt haec domui David,
dicentes: Consenserunt Syria et Ephraim</i>.</p>

<p><i>(Vers. 14.) Propterea dabit Dominus ipse vobis signum. Ecce Virgo
concipiet et pariet, et vocabis nomen ejus Emmanuel.</i> Nequaquam multifarie
juxta apostolum Paulum, et multis modis loquetur Deus <i>(Hebr. I)</i>; nec
juxta alium prophetam <i>(Osee XII)</i>, in manibus prophetarum assimilabitur;
sed qui ante loquebatur per alios, dicet ipse, <i>adsum (Infra, 58)</i>.
De quo et Sponsa rogabat in Cantico Canticorum: <i>Osculetur me osculo oris sui</i>
<i>(Cant. I, 2)</i>. Dominus enim virtutum ipse est rex gloriae <i>(Ps. XXIII,
10)</i>: ipse descendet in uterum virginalem, et ingredietur et egredietur
Orientalem portam quae semper est clausa <i>(Ezech. XLIV)</i>; de qua Gabriel
dicit ad Virginem: <i>Spiritus sanctus veniet super te, et virtus Altissimi
obumbrabit tibi: propterea quod nascetur in te sanctum, vocabitur Filius Dei</i>
<i>(Luc. I, 35)</i>. Et in Proverbiis: <i>Sapientia aedificavit sibi domum (Prov.
IX, 1)</i>. Quando autem dicitur: <i>Dabit Dominus ipse vobis signum,</i> novum
debet esse atque mirabile. Sin autem juvencula vel puella, ut Judaei volunt, et
non virgo pariat, quale signum poterit appellari, cum hoc nomen aetatis sit,
non integritatis? Et revera, ut cum Judaeis conferamus pedem, et nequaquam
contentioso fune praebeamus eis risum nostrae imperitiae, virgo Hebraice
BETHULA <span dir=RTL>(&#1489;&#1514;&#1493;&#1500;&#1492;)</span><span
dir=LTR></span><span dir=LTR></span> appellatur, quae in praesenti loco non
scribitur: sed pro hoc verbo positum est ALMA <span
dir=RTL>(&#1506;&#1500;&#1502;&#1492);</span><span dir=LTR></span><span
dir=LTR></span>, quod praeter LXX omnes <i>adolescentulam</i> transtulerunt.
Porro ALMA apud eos verbum ambiguum est: dicitur enim et <i>adolescentula;</i>
et <i>abscondita,</i> id est, <span
class=g>&#7936;&#960;&#972;&#954;&#961;&#965;&#966;&#959;&#962;</span>&nbsp;.&nbsp;.&nbsp;.&nbsp;.&nbsp;.
Unde et in titulo psalmi noni, ubi in Hebraeo positum est ALAMOTH <span
dir=RTL>(&#1506;&#1500;&#1502;&#1493;&#1514;)</span><span dir=LTR></span><span
dir=LTR></span>, caeteri Interpretes transtulerunt, <i>pro adolescentia,</i>
quod LXX interpretati sunt, <i>pro absconditis.</i> Et in Genesi legimus: ubi
Rebecca dicitur <i>alma (Genes. XXIV)</i>, Aquilam non
<i>adolescentulam,</i> nec <i>puellam</i> sed <i>absconditam</i> transtulisse.
Sunamitis quoque mulier, amisso filio, cum Elisaei fuisset pedibus provoluta,
et prohiberet eam Jezi, audit a Propheta: <i>Dimitte eam, quia in dolore est,
et Dominus abscondit a me (IV Reg. IV, 27)</i>. Pro eo quod in Latino
dicitur, <i>abscondit a me,</i> in Hebraeo scriptum est, EELIM MEMMENNI <span
dir=RTL>(&#1492;&#1506;&#1500;&#1497;&#1501;&nbsp;&#1502;&#1502;&#1504;&#1497;)</span><span
dir=LTR></span><span dir=LTR></span>. Ergo <i>alma,</i> non solum <i>puella</i>
vel <i>virgo,</i> sed cum <span
class=g>&#7952;&#960;&#953;&#964;&#940;&#963;&#949;&#953;</span>
<i>virgo abscondita</i> dicitur et <i>secreta,</i> quae numquam virorum
patuerit aspectibus; sed magna parentum diligentia custodita sit. Lingua quoque
Punica, quae de Hebraeorum fontibus manare dicitur (<i>Al.</i> ducitur),
proprie virgo <i>alma</i> appellatur. Et ut risum praebeamus Judaeis, nostro
quoque sermone <i>alma,</i> sancta dicitur. Omniumque pene linguarum verbis
utuntur Hebraei: ut est illud in Cantico Canticorum <i>(Cant. III, 9)</i> de
Graeco <span class=g>&#966;&#959;&#961;&#949;&#8150;&#959;&#957;</span> id est, <i>ferculum</i>
sibi fecit Salomon, quod et in Hebraeo ita legimus. Verbum quoque <i>nugas</i>
et <i>mensuram</i> Hebraei eodem modo et eisdem appellant sensibus. Et quantum
cum mea pugno memoria, numquam me arbitror <i>alma</i> in muliere nupta
legisse, sed in ea quae virgo est: ut non solum virgo sit, sed virgo junioris
aetatis, et in annis adolescentiae. Potest enim fieri ut virgo sit vetula, ista
autem virgo erat in annis puellaribus. Vel certe virgo, non puellula, et quae
adhuc virum nosse non posset: sed jam nubilis. Denique in Deuteronomio <i>(Deut.
XXII, 25 et seqq.)</i> sub puellae et adolescentulae nomine virgo intelligitur.
<i>Si invenerit,</i> inquit, <i>homo in campo puellam desponsatam, et vi
opprimens dormierit cum ea, interficietis virum solum, qui concubuit cum ea, et
puellae nihil facietis: non est adolescentulae peccatum mortis. Quia quomodo si
quis in insidiis insurgat contra proximum suum, et interficiat animam ejus, sic
hoc negotium accidit. In agro invenit eam: clamavit puella desponsata, et non
est inventus qui auxiliaretur ei.</i> Et in Regum volumine legimus <i>(III Reg.
I)</i>, quod quaesierint puellam virginem nomine Abisag, et introduxerint ad
regem, quae dormiret cum eo, et foveret eum et erat puella pulchra nimis, et
ministrabat ei, et rex non cognovit eam. Quodque sequitur: <i>Et vocabis nomen
ejus Emmanuel,</i> et LXX et tres reliqui similiter transtulerunt, pro quo in
Matthaeo scriptum est, <i>vocabunt:</i> quod in Hebraeo non habetur. Ergo iste
puer qui nascetur ex Virgine, o domus David, nunc a te appelletur <i>Emmanuel,</i>
id est, <i>nobiscum Deus,</i> quia rebus ipsis probabis a duobus inimicis
regibus liberata, Deum te habere praesentem: et qui postea vocabitur Jesus, id
est, <i>Salvator,</i> eo quod universum hominum genus salvaturus sit, nunc a te
Emmanuelis appelletur vocabulo. Verbum CARATHI <span
dir=RTL>(&#1511;&#1512;&#1488;&#1514;)</span><span dir=LTR></span><span
dir=LTR></span>, quod omnes interpretati sunt <i>vocabis,</i> potest intelligi
et <i>vocabit:</i> quod ipsa scilicet Virgo quae concipiet et pariet, hoc
Christum appellatura sit nomine. In multis testimoniis quae Evangelistae vel
Apostoli de libris veteribus assumpserunt, curiosius attendendum est, non eos
verborum ordinem secutos esse, sed sensum. Unde et in praesenti loco, pro <i>concipiet
in utero,</i> Matthaeus posuit, <i>in utero habebit (Matth. I,
13)</i>: et pro <i>vocabis, vocabunt.</i> Hebraei hoc de Ezechia filio Achaz
prophetari arbitrantur, quod ipso regnante sit capta Samaria: quod omnino
probari non potest. Siquidem Achaz, filius Joatham, regnavit super Judam et
Jerusalem annis sedecim <i>(IV Reg. XVI)</i>: cui successit in regnum filius
ejus Ezechias, annos natus viginti quinque, et regnavit super Judam et
Jerusalem annis viginti novem. Quomodo ergo, ut demus primo anno Achaz hanc ad
eum factam prophetiam, de Ezechiae conceptu dicitur et nativitate, cum eo
tempore quo regnare coepit Achaz, jam novem Ezechias esset annorum, nisi forte
sextum Ezechiae regni annum, quo est capta Samaria, infantiam ejus appellari
dicant, non aetatis, sed imperii. Quod coactum esse atque violentum, etiam et
stultis patet. Quidam de nostris Isaiam prophetam duos filios habuisse
contendit, Jasub et Emmanuel: et Emmanuel de prophetissa uxore ejus esse
generatum, in typum Domini Salvatoris: ut prior filius <i>Jasub,</i> quod
interpretatur <i>relictus,</i> sive <i>convertens,</i> Judaicum populum
significet, qui relictus est, et postea reversurus. Secundum autem, id est, <i>Emmanuel,</i>
et <i>nobiscum Deus,</i> gentium vocationem, postquam Verbum caro factum est,
et habitavit in nobis.</p>

<p><i>(Vers. 15.) Butyrum et mel comedet, ut sciat reprobare malum, et
eligere bonum.</i> Pro quo LXX transtulerunt, <i>antequam sciat:</i> quodque
sequitur, <i>assumere malum,</i> in Hebraico non habetur. Et est sensus: O
Domus David, cui Dei sermone praecipitur, ut voces, id est, invoces, in
periculo constituta nomen Emmanuelis, id est, nobiscum Dei; non mireris ad rei
novitatem, si Virgo Deum pariat, qui tantam habeat potestatem, ut multo post
tempore nasciturus, te nunc liberet invocatus; ipse est enim qui visus est
Abraham, et locutus est cum Mose. Dicam et aliud mirabilius, ne eum putes in
phantasmate nasciturum, cibis utetur infantiae, butyrum comedet et lac. Et
licet multa post saecula de eo Evangelista testetur: <i>Puer autem proficiebat
sapientia et aetate et gratia apud Deum et homines (Luc. II, 52)</i>: et
hoc dicatur, ut veritas humani corporis approbetur: tamen adhuc pannis
involutus, et butyro pastus ac melle, habebit boni malique judicium, ut
reprobans mala, eligat bona. Non quod hoc fecerit, aut reprobaverit, vel
elegerit; sed quod scierit reprobare et eligere, ut per haec verba noscamus,
infantiam humani corporis divinae non praejudicasse sapientiae. Denique
jacentem in praesepio Angeli pastoribus nuntiant: Magi adorant de Oriente
venientes, quos utique electos esse credendum est. Et e contrario Herodes,
Scribae ac Pharisaei reprobantur <i>(Matth. II)</i>, quia pro uno infante multa
parvulorum millia trucidarunt.</p>

<p><i>(Vers. 16.) Prius enim quam sciat puer reprobare malum et eligere
bonum, derelinquetur terra, quam tu detestaris, a facie duorum regum suorum.</i>
Sexto imperii anno Ezechiae est ab Assyriis capta Samaria <i>(IV Reg. XVIII)</i>,
id est tricesimo primo anno aetatis ipsius. Sic itaque iste qui nasciturus, vel
de Virgine, ut nos probamus, vel de adolescentula, ut Judaei volunt, butyrum et
mel comedet, et tam parvulus erit, ut malum a bono discernere nequeat, et
antequam ille tempus egrediatur infantiae, terra Syriae et Samariae vastanda ab
Assyriis sit: respondeant Hebraei, quomodo Ezechias triginta et uno annis
infantulus praedicetur, et tam rudis aetatis, ut mel, et butyrum comedens,
juxta Niniviticos pueros, nec sinistram, nec dexteram, id est, nec malum, nec
bonum noverit. Relatum autem ad <i>Emmanuel,</i> quod interpretatur, <i>nobiscum
Deus,</i> facilem habebit intelligentiam. Quod ad mysterium et invocationem
nominis ejus terra Syriae, et Samariae, Assyrio superante, vastetur: et domus
David liberetur a duobus regibus quos metuit, Rasin videlicet, et Phacee.</p>

<p><i>(Vers. 17.) Adducet Dominus super te, et super populum tuum, et
super domum patris tui dies qui non venerunt a diebus separationis Ephraim a
Juda, cum rege Assyriorum.</i> Locus iste per hyperbaton legendus est. Denique
et nos secuti Hebraicam veritatem, ita eum interpretati sumus: O domus David,
ausculta quae dico, ut derelinquatur terra Syriae et Samariae a facie regum
duorum, quos tu vehementissime reformidas: adducet Dominus dies super te, et
super domum patris tui David, quos numquam habuisti ex eo tempore quo decem
tribus a duabus tribubus separatae sunt, et regnum in Samaria habere coeperunt.
Adducet autem istos dies, id est, tempora cum rege Assyriorum, ut illis
superatis atque subversis, tu Emmanuelis praesentia libereris. LXX hunc locum
ita verterunt: <i>Adducet Dominus super te, et super populum tuum, et super
domum patris tui dies, qui necdum venerunt, ex qua die abstulit Ephraim a Juda
regem Assyriorum.</i> Quod quem sensum habeat, scire non possumus, nisi forte
hoc dicendum est, quod peccatorum suorum magnitudine Ephraim, id est, Samaria
primum ad se Assyriorum fecerit impetum declinare. Aliter: Interim nunc duo
reges Rasin et Phacee, qui te obsident, et vastare festinant, brevi tempore
subvertentur: tuae autem vastationis tempus illud adveniet, quando, quod
numquam speraveras, immo numquam metueras, Assyrius venerit. Per quae docet,
domui David, non Syriam et Samariam, sed Assyrios esse metuendos. Praesenti
ergo formidine liberat, et de futuro tempore comminatur.</p>

<p><i>(Vers. 18, 19) Et erit in die illa, sibilabit Dominus muscae,
quae est in extremo fluminum Aegypti, et api quae est in terra Assur: et
venient, et requiescent omnes in torrentibus vallium, et in cavernis petrarum,
et in omnibus frutetis, et in universis foraminibus.</i> Cum fuerit duorum
regum terra deserta, Damascus et Samaria, quam tu nunc detestaris et metuis:
tunc adducet Dominus, o domus Juda, super te et populum tuum dies, quos numquam
ante vidisti, et regem Assyriorum. Frustra igitur praesentia metuis, semiustos
torres, et ignem penitus non habentes: scire enim debes, quod sibilo suo
Dominus muscas Aegypti, et fluminum ejus, haud dubium quin septem <span
class=g>&#948;&#953;&#969;&#961;&#965;&#967;&#8048;&#962;</span>
Nili significet, vocaturus sit: et apem, quae est in terra Assur. Muscas autem
Aegyptios vocat propter sordes idololatriae, et imbellem populum: et apem
Assyrios, quorum illo tempore potentissimum regnum erat, et ad bella
promptissimum: vel ob id, quia omnis prope Assyriorum et Persidis regio usum
habebat sagittarum. Hi igitur et omnes venient, et occupabunt terram tuam in
torrentibus vallium, et cavernis petrarum, et in omnibus frutetis, et
foraminibus, lignisque nemorosis. Haec autem per metaphoram dicuntur, ut quia
semel muscas, et apes nominaverat, translationem servaret in reliquis. Legamus
Regum et Paralipomenon libros, et inveniemus ab Aegyptiis caesum sanctum regem Josiam,
et populum Israel potestati Aegyptiae subjugatum <i>(IV Reg. XXIII; II Par.
XXXV)</i>: ita ut regem illis constitueret. Et post non multum temporis, venit
Nabuchodonosor cum innumerabili multitudine bellatorum, captaque Jerusalem, et
caeteris Judaeae urbibus dirutis, incendit Templum, et habitatores Assyrios
posuit in Judaea <i>(IV Reg. XXIV)</i>.</p>

<p><i>(Vers. 20.) In die illa radet Dominus in novacula conducta, in his
qui trans flumen sunt, in rege Assyriorum, caput, et pilos pedum, et barbam
universam.</i> Haec quidam putant de Assyriis prophetari, qui mille trecentis
annis, antequam Jerusalem subverterent, regnum Asiae Aegyptique et Libyae
possederunt, quod a Medis Persisque vincendi sint, et eorum imperium
destruendum. Alii vero arbitrantur, quod trans flumen Euphratem caesi sint
Aegyptii. Nos autem novaculam mercede conductam, ipsum arbitramur Assyrium,
quem in Jeremia ob ultionem populi peccatoris, etiam columbam suam vocat <i>(Jerem.
XXV)</i>. Denique et in visione Tyri <i>(Ezech. XXVIII, 29)</i>, quia in
exstruendis munitionibus, et aggere comportando Nabuchodonosor plurimum
laboraverat, et illis classe fugientibus, fuerat mercede privatus, data est ei
Aegyptus pro mercede et labore suo. Ergo in ista novacula acutissima, et in
his, qui habitant trans flumen Euphratem, in rege videlicet Assyrio, omnes
capillos et pilos totius corporis a capite usque ad pedes decoremque barbae,
quod virilitatis indicium est, radet Dominus de Judaea, ut nihil in illa forte,
nihil pulchrum resideat, sed effeminatis hominibus, immo ignominiosis mulieribus
comparentur.</p>

<p><i>(Vers. 21, seqq.) Et erit in die illa, nutriet homo vaccam boum,
et duas oves, et prae ubertate lactis comedet butyrum: butyrum enim et mel
manducabit omnis, qui relictus fuerit in medio terrae. Et erit in die illa,
omnis locus ubi fuerint mille vites mille argenteis, et in spinas, et in vepres
erunt. Cum sagittis et arcu ingredientur illuc: vepres enim, et spinae erunt in
universa terra. Et omnes montes qui in sarculo sarrientur, non veniet illuc
terror spinarum et veprium: et erit in pascua bovis, et in conculcationem
pecoris.</i> Post subversionem Jerusalem, et captivitatem populi, et Templi
incendium, Nabuzardan princeps militiae, quem LXX <span
class=g>&#7936;&#961;&#967;&#953;&#956;&#940;&#947;&#949;&#953;&#961;&#959;&#957;</span>
vocant, paucos de populo, et eos pauperes dereliquit in terra, qui vineas et
agros colerent. Denique Godolias, qui eis praeposius erat de regio genere
relictus, hortatur et dicit: <i>Nolite timere Chaldaeos: habitate in terra, et
servite regi Babylonis, et bene erit vobis (IV Reg. XXV, 24)</i>. In die
igitur illa, hoc est, in illo tempore cum fuerint omnes opes Judaeorum
translatae in Chaldaeam, tanta solitudo erit in terra Judaeae, et tam
incredibilis vastitas, ut nequaquam armenta boum habeant, nec greges ovium,
sicut prius habere consueverant: sed vix rarus habitator unam vaccam nutrire
possit, et duas oves; non ad arandum, sed ad cibum, atque vestitum lactis, ac
velleris. Propter inopiam quippe frumenti, et omnium, quae terra gignit ad
comedendum, lacte ac butyro, et agresti melle vescentur. Quodque ait: <i>Prae
ubertate lactis comedet butyrum,</i> hoc significat, quod terra cultorum
raritate fertilior sit, et magis apta pascuis. In illo tempore prae hominum
paucitate, tanta erit vini inopia desertis vineis, quae metu hostili nequaquam
putabuntur, ut singulae vites siclis argenteis singulis vix emantur. In vepres
enim et in spinas omnis terra redigetur: tantaque erit formido, ubique
saevientibus gladiis, ut absque arcu et sagittis nullus suum agrum invisere
audeat, et derelictis campestribus locis, ad montana confugiant, ibique locorum
difficultate muniti, vix asperos montes manu fodiant: quia boves, aratra, et
vomeres non habebunt. Sicubi ergo rarus cultor in montibus fuerit inventus,
inde vitam miserabilem sustentabunt. Caetera autem patebunt pascuis, et absque
ullo custode a brutis animantibus conculcabuntur. Haec post captivitatem solere
fieri, utinam nesciremus! At nunc magna pars Romani orbis quondam Judaeae
similis est: quod absque ira Dei factum non putamus, qui nequaquam contemptum
sui per Assyrios ulciscitur, et Chaldaeos; sed per feras gentes, et quondam
nobis incognitas, quarum et vultus et sermo terribilis est, et femineas
incisasque facies praeferentes (<i>Gothos intelligit qui radebant barbam</i>),
virorum, et bene barbatorum fugientia terga confodiunt. Legisse me novi in his
locis latissimam et inextricabilem tropologiam: quod universa, quae juxta
historiam disseruimus, spiritualiter Judaeis acciderint, vix unam habentibus
vaccam et duas oves, munda videlicet animalia: ut nequaquam solido cibo, sed
lacte nutriantur infantiae, et comedant mella verborum, quae distillant de
labiis mulieris meretricis; et vinum non habeant, quod laetificat cor hominis:
sed omnia eorum opera redigantur in spinas, ut vulnerentur ab adversariis, qui
percutiunt in obscuro rectos corde <i>(Psal. X)</i>. Quod si quando voluerint
altius quippiam sapere, et nimio labore sudantes de Scripturis sanctis mysticum
aliquid invenire: nihilominus fruges non afferant doctrinae, sed vepribus
compleantur et spinis, quae oriuntur in manibus ebrii. Et nequaquam terra eorum
atque doctrina, ab hominibus, rationalibus animantibus: sed a bobus, quorum
Deus curam non habet, et a brutis animalibus conculcetur.</p>

<p><i>(Cap. VIII.â€”Vers. 1-4.) Et dixit Dominus ad me: Sume tibi librum
grandem, et scribe in eo stylo hominis, velociter spolia detrahe, cito
praedare. Et adhibui mihi testes fideles, Uriam sacerdotem, et Zachariam filium
Barachiae, et accessi ad prophetissam, et concepit, et peperit filium. Et dixit
Dominus ad me: Voca nomen ejus, accelera, spolia detrahe, festina praedari:
quia antequam sciat puer vocare patrem suum, et matrem suam, auferetur
fortitudo Damasci, et spolia Samariae coram rege Assyriorum.</i> LXX pro libro
grandi, interpretati sunt <i>librum novum, et magnum.</i> Et pro eo quod in
Hebraeo habetur, <i>adhibui mihi testes fideles,</i> dixerunt: <i>adest enim,
et testes fac mihi fideles homines.</i> Et pro <i>Uria Sacerdote,</i> tantum <i>Uriam,</i>
caetera similiter. Primum Propheta missus est ad Achaz <i>(Isa. VII)</i>, ut ei
praediceret quae Scriptura commemorat: quo audire nolente, ipse Dominus
loquitur ad Achaz, et praecepit ei, ut petat sibi signum in profundum, sive in
excelsum. Quo respondente, <i>Non petam, et non tentabo Dominum:</i> dimisso
rege impio, ad domum David Dei verba vertuntur, et promittitur ei Virgo
paritura filium, cujus nomen sit <i>Emmanuel,</i> hoc est, <i>nobiscum Deus.</i>
Qui si crebro fuerit invocatus, Samaria subvertatur et Syria: subvertatur autem
a rege Assyriorum, qui et ipsum Judam postea capturus sit; ita ut omnis terra
Judaeae vertatur in solitudinem. Rursum ergo sub alia figura partus describitur
virginalis. Et dixit Dominus ad Prophetam, ut nequaquam in populos proferat
novae nativitatis arcanum, sed scribat eam in isto grandi volumine, quod nunc
legimus. Et quo sit mirabilius, humanis verbis, et stylo, quo homines scribere
consueverunt, Dei sacramenta comprehendat. Quid est autem illud quod scribitur
humano stylo? Ut puer natus velociter spolia detrahat, et cito praedetur, hoc
est, ne ultra patiatur regnare diabolum: nec mittat Angelos, nec Prophetas; sed
ad salvandas creaturas suas ipse descendat. Facit ergo Propheta quod jussum est,
et adhibet sibi duos testes fideles, Uriam sacerdotem, qui legis doctor est,
dicente Malachia: <i>Labia sacerdotis custodient scientiam, et legem requirent
ex ore ejus, quia Angelus Domini exercituum est (Malach. II, 7)</i>: et
Zachariam filium Barachiae, quem Prophetam fuisse, dubium non est. Legimus,
quod regnante Achaz, Urias sacerdos fuerit Templi Domini <i>(4 Reg. IV)</i>:
cui praecepit Achaz, ut altare simile altaris Damasci faceret. Et Dierum narrat
liber <i>(II Par. XXIX)</i>, quod Ezechias filius Achaz quaesierit Dominum in
diebus Zachariae eruditi in timore Dei. Exhibuit autem se Isaias dignum spiritu
prophetali, et praebuit prophetissae, id est, Spiritui sancto, qui sermone
Hebraico vocatur genere feminino RUA <span
dir=RTL>(&#1512;&#1493;&#1492;)</span><span dir=LTR></span><span
dir=LTR></span>, juxta illud quod scriptum est: <i>Accedite ad Dominum, et
illuminamini (Ps. XXXIII, 6)</i>. Spiritu itaque sancto conceptus est Dominus.
Et licet humanus sermo nativitatis ejus nequeat explicare mysteria:
tamen Gabriel ipsi Virgini loquitur, quae concepit: <i>Spiritus
sanctus veniet super te, et virtus Altissimi obumbrabit tibi:
propterea quod nascetur ex te sanctum, vocabitur Filius Dei
(Luc. I, 35)</i>. Quidam prophetissam sanctam Mariam interpretantur,
quam prophetin fuisse, non dubium est: ipsa enim loquitur in
Evangelio: <i>Ecce enim amodo beatam me dicent omnes generationes: quoniam
fecit mihi magna qui potens est (Luc. I, 48, 49)</i>, et reliqua.
Praecipiturque Isaiae, ut ipsum puerum, qui prius vocabatur Emmanuel, nunc
appellet, <i>accelera, spolia detrahe, festina praedari.</i> Ascendens enim in
altum, captivam duxit captivitatem; accepit dona hominibus <i>(Ps. LXVII;
Ephes. IV, 8)</i>. Et antequam humanum corpus assumeret: et juxta infantiam
patrem vocaret Deum, et matrem Mariam, auferetur Damasci fortitudo, et spolia
Samariae per regem Assyriorum: ut necdum natus populum suum, domum David, sola
invocatione salvaret. <i>Urias</i> interpretatur <i>lux Domini; Zacharias,
memoria Domini;</i> et <i>Barachias, benedictio Domini:</i> quibus testibus
Christi nativitas comprobatur. Ipse enim in Evangelio duobus euntibus in Emmaus
<i>(Luc. XXIV)</i>. incipiens a Mose et Prophetis, edisseruit quod de se omnia
prophetassent. Juxta tropologiam, in anima virginali, et nulla sorde maculata,
de Spiritu sancto Dei sermo conceptus, velociter de adversariis potestatibus
spolia detrahit, et sibi facit universa servire. Cumque ex parte nunc videat,
et ex parte prophetet <i>(I Cor. XIII)</i>, priusquam possit esse perfectus, et
merito vocare Deum Patrem, et matrem suam coelestem Jerusalem, adhuc in
infantia et in profectu positus, vincet fortitudinem Damasci, doctrinam
videlicet sapientiae saecularis: et auferet spolia Samariae, quibus Ecclesiam
haeretici spoliaverunt, dicentes: <i>Non est nobis portio in David, neque
haereditas in filio Jesse (III Reg. XII, 16)</i>, praesente rege ipso
Assyriorum, diabolo, qui eis non poterit auxiliari. Tales autem filios non
solum Maria Prophetis, Virgo perpetua, sed et sanctae mulieres patriarchis
generant. <i>Sara,</i> quae interpretatur <span
class=g>&#7940;&#961;&#967;&#959;&#965;&#963;&#945;</span>, id est,
<i>princeps:</i> et Rebecca, quae in lingua nostra <i>patientiam</i> sonat.</p>

<p><i>(Vers. 5, seqq.) Et adjecit Dominus loqui ad me adhuc, dicens:
Pro eo quod abjecit populus iste aquas Siloe, quae vadunt cum silentio: et
assumpsit magis Rasin, et filium Romeliae: propter hoc ecce Dominus adducet
super eos aquas fluminis fortes et multas, regem Assyriorum et omnem gloriam
ejus: et ascendet super omnes rivos ejus, et fluet super universas ripas ejus.
Et ibit per Judam inundans, et transiens usque ad collum veniet, et erit
extensio alarum ejus implens latitudinem terrae tuae, o Emmanuel.</i> Dixerat
supra auferendam Damasci fortitudinem, et spolia Samariae in conspectu regis
Assyriorum, et duos reges, Assyrio pugnante, capiendos: nunc Deus loquitur ad
Prophetam charactere solito Scripturarum, per translationem Siloe fontis
Jerusalem, et Assyrii fluminis violentissimi, quod omnem terram Israel suis
inundet aquis, et egrediatur ripas alvei, tantoque feratur impetu, ut postquam
decem tribuum occupaverit terram, ad Judam perveniat, et transiens ad collum
usque pertingat: per quae vicinam significat captivitatem. Non enim tunc captus
est Judas, sed cunctis duarum tribuum urbibus subjugatis, sola remansit
Jerusalem, quae incredibili Dei misericordia liberata est. Potentiam ergo
Assyrii et innumerabilis ejus exercitus, quam sub fluminis inundatione
descripserat, nunc per aliam ostendit translationem, quod alis suis, id est,
ducibus, et infinita multitudine operuerit terram Emmanuelis, hoc est,
defendentis eam Dei; sed tamen non possederit, quamquam <i>Emmanuel</i> a LXX
sequenti capitulo coaptetur, non proprio nomine, ut apud Hebraeos vocatur, sed
interpretato, id est, <i>nobiscum Deus.</i> Siloe autem fontem esse ad radices
montis Sion, qui non jugibus aquis, sed in certis horis diebusque ebulliat, et
per terrarum concava et antra saxi durissimi cum magno sonitu veniat, dubitare
non possumus, nos praesertim qui in hac habitamus provincia. Est autem sensus,
quia populus decem tribuum magis voluit Rasin et filio Romeliae, id est,
Damasci et Samariae regibus esse subjectus, quam stirpi David, quae meo coepit
regnare judicio, faciam eum nequaquam his regibus, quos assumpsit, sed regio
servire Assyrio, cujus potentia occupantis terram Samariae, inundationi
fluminis comparatur. Et fit apostropha ad Emmanuel, hoc est, ad praesentem
Deum, quod in tantum se erexerit Assyrius, ut etiam terram ipsius Judam conatus
sit possidere. Juxta anagogen, omnis haereticus qui junxerit auxilio suo
sapientiam saecularem, et Jerusalem, id est, Ecclesiam voluerit oppugnare,
derelinquens aquas <i>Siloe</i> fontis <i>(Joan. IX)</i>, qui interpretatur <i>missus,</i>
et qui salit in vitam aeternam, tradetur Assyriorum principi (quem sensum
magnum in posterioribus lecturi sumus) cujus traditus potestati, in profundum
veniet peccatorum. Tantae est enim arrogantiae, ut ausus sit ostendere
Salvatori universa regna terrae, et dicere: <i>Haec omnia mihi tradita sunt</i>
<i>(Matth. et Luc. IV)</i>. Conabitur quoque <i>Judam,</i> id est, domum <i>confessionis</i>
intrare, et crebro per eos qui in Ecclesia negligentes sunt, usque ad collum
veniet, credentes in Christo cupiens suffocare, et extendet alas suas, implens
universam regionem Emmanuelis; sed non poterit obtinere, quia habet Judas
praesentem Deum. Legimus in Evangelio secundum Joannem <i>(Joan. IX)</i>, quod
caecum a nativitate, cujus oculos, luto ex saliva sua facto Dominus linierat,
miserit ad aquas Siloe, quibus cum caecus lavisset lutum, caecitate detersa,
clarum oculorum lumen accepit: quod post signi magnitudinem, indicat, non
aliter caecitatem Judaeorum et omnis increduli posse sanari, nisi doctrina
aquarum Christi, quae absque strepitu et clamore verborum leniter fluit,
tenebrae prioris fugentur erroris. Hoc quod in Septuaginta legitur: <i>Et
ambulabit super omnem murum vestrum, et auferet de Judaea hominem, qui possit
caput levare, aut forte aliquid facere:</i> in Hebraico non habetur, et in
Graecis codicibus &amp;div; veru jugulante confossum est.</p>

<p><i>(Vers. 9, 10.) Congregamini populi et vincimini, et audite
universae procul terrae: confortamini et vincimini. Accingite vos, et
vincimini: inite consilium, et dissipabitur: loquimini verbum, et non fiet,
quia nobiscum Deus.</i> Pro <i>congregamini,</i> sive <i>infirmamini,</i> et <i>confringimini,</i>
ut interpretati sunt alii, LXX posuerunt, <i>scitote.</i> Verbum enim
Hebraicum, ROU <span dir=RTL>(&#1512;&#1506;&#1493;)</span><span
dir=LTR></span><span dir=LTR></span>, propter RES <span
dir=RTL>(&#1512;)</span><span dir=LTR></span><span dir=LTR></span> litterae, et
DALETH <span dir=RTL>(&#1491;)</span><span dir=LTR></span><span dir=LTR></span>
similitudinem, intellexerunt DOU <span dir=RTL>(&#1491;&#1506;&#1493;)</span><span
dir=LTR></span><span dir=LTR></span>. O igitur populi Samariae et Syriae,
infirmos et debiles esse cognoscite, et Emmanuele praesente, nihil posse contra
Jerusalem urbem Dei: et hoc non solum vos, qui vicini estis, sed cuncta procul
terra cognoscat. Quamvis enim exercitum congregetis, et accingatis vos ad
praelium, et major sit numerus obsidentium quam obsessorum, tamen non semel,
sed iterum dicam, <i>vincimini.</i> Et quodcumque contra Jerusalem inieritis
consilium, dissipabitur. Et licet supra dixeritis <i>(Isai. VII, 6)</i>: <i>Ascendamus
ad Judam, et suscitemus eum quiescentem, et ponamus regem super eum filium
Tabeel:</i> loquimini quidem verbum, sed non fiet, quia nobiscum est Deus, id
est, <i>Emmanuel.</i> Possumus hoc testimonio et contra gentes abuti in
persecutionis tempore, quod quamvis fortes esse videantur, et nos superare in
his qui lapsi sunt, tamen vincantur in his qui pro Christo fuderunt sanguinem,
et quod post bella pax reddatur Ecclesiis: et universa eorum contra Emmanuelem
consilia dissipentur, quia nobiscum sit Deus. Contradicentes quoque veritati
utiliter audient, ut tandem ratione superentur, et nequaquam velint in mendacio
vincere, quia quodcumque dixerint, numquam perversitas possit superare quod
rectum est.</p>

<p><i>(Vers. 11 seqq.) Haec enim ait Dominus ad me: Sicut in forti manu
erudivit me, ne irem in via populi hujus dicens: Non dicatis, conjuratio; omnia
enim quae loquitur populus iste, conjuratio est: et timorem ejus ne timeatis,
neque paveatis. Dominum exercituum ipsum sanctificate: ipse pavor vester, et
ipse terror vester. Et erit vobis in sanctificationum, in lapidem autem
offensionis, et in petram scandali duabus domibus Israel: in laqueum et in
ruinam habitantibus Jerusalem et offendent ex eis plurimi, et cadent, et
conterentur, et irretientur, et capientur.</i> Septuaginta hunc locum ita
interpretati sunt: <i>Haec dicit Dominus: forti manu recesserunt ab itinere
viae populi hujus loquentes: ne forte dicant, Durum est. Omnia enim quae
loquitur populus iste, dura sunt; timorem autem ejus ne timueritis, neque
conturbemini. Dominum virtutum ipsum sanctificate, et ipse erit timor tuus, et
si in ipso confisus fueris, erit tibi in sanctificationem, et non ut lapidi
offensionis occurretis, neque ut petrae ruinae. Domus autem Jacob in laqueo et
in convalle erit sedentibus in Jerusalem: ideo infirmi erunt in ipsis plurimi,
et ruent et conterentur, et appropinquabunt, et capientur.</i> Quodque
sequitur, <i>homines in tuitione,</i> obelo praenotandum est. Quia multum inter
se Hebraicum distat et Vulgata Editio: ideo utrumque posuimus. Et primum de
Hebraico disputandum est. <i>Haec ad me locutus est Dominus.</i> Qui propter
bona opera, et gratiam quae propter bona opera, consecutus sum; sive forti manu
sua erudivit me et instituit, ne ambularem in via populi hujus, et pari tenerer
errore: vel certe fecit me recedere a via populi hujus pessima, et dixit mihi:
noli duorum regum timere conjurationem; sed hoc magis considera, quod omne quod
loquitur hic populus adversum me, conjuratio sit; et secundum Symmachum, qui
interpretatus est, <span
class=g>&#7940;&#957;&#964;&#945;&#961;&#963;&#953;&#957;</span>,
in me exstiterit perduellis. Tu autem Propheta, et hi qui tecum sunt, ne
timeatis insidias populi, sed Dominum timete, et ipse sit timor vester.
Principium enim sapientiae, timor Domini <i>(Prov. I, 7; Ps. CX, 9)</i>. Qui
erit credentibus in sanctificationem, incredulis autem in lapidem offensionis,
et in petram scandali, duabus scilicet domibus Judae et Israel. Praecipue autem
in laqueum et in ruinam habitantibus in Jerusalem. in quo impingent plurimi, et
cadent, et conterentur, peccatorumque suorum vinculis irretiti, ducentur in
captivitatem. Duas domus, Nazaraei (qui ita Christum recipiunt, ut
observationes Legis veteris non omittant (<i>Al.</i> amittant) duas familias
interpretantur, Sammai et Hellel, ex quibus orti sunt Scribae et Pharisaei,
quorum suscepit scholam Akibas, quem magistrum Aquilae proselyti autumat, et
post eum Meir, cui successit Joannan filius Zachai, et post eum Eliezier, et
per ordinem Telphon, et rursum Joseph Galilaeus, et usque ad captivitatem
Jerusalem Josue. Sammai igitur et Hellel non multo priusquam Dominus
nasceretur, orti sunt Judaea, quorum prior <i>dissipator</i> interpretatur,
sequens <i>profanus:</i> eo quod per traditiones et <span
class=g>&#948;&#949;&#965;&#964;&#949;&#961;&#974;&#963;&#949;&#953;&#962;</span>
suas Legis praecepta dissipaverit atque maculaverit. Et has esse duas domus,
quae Salvatorem non receperint, qui factus sit eis in ruinam et scandalum.
Juxta LXX, manu forti restitit (<i>Al.</i> resistet) populus Dei voluntati, et
dicit omnia dura esse quae Dominus praecepit, secundum illud quod in Evangelio
legimus: <i>Durus est hic sermo, quis poterit audire eum (Joan. VI, 61)</i>?
Unde praecipitur eis ut Dominum audiant, et ipsum solum timeant. Si enim in
ipso confisi fuerint, habebunt eum in sanctificationem, et non impingent quasi
in lapidem scandali, et quasi in petram ruinae. De hoc loco et Apostolus sumit
testimonium, quod Christus Judaeis factus sit in scandalum: gentibus autem in
stultitiam <i>(I Cor. I, 23)</i>. Et rursum: <i>Israel sectando legem
justitiae, in legem justitiae non pervenit (Rom. IX, 31)</i>. Quare?
Quia non ex fide, sed quasi ex operibus legis offenderunt in lapidem
offensionis, sicut scriptum est: <i>Ecce ponam in Sion lapidem offensionis et
petram scandali: omnis qui credit in eo, non confundetur (Ibid., 33)</i>.
Ergo qui non receperunt Emmanuelem, sed factus est eis in lapidem offensionis
et in petram scandali, conterentur, captivique ducentur. Quodque ait: <i>Domus
autem Jacob in laqueo et in convalle erit sedentibus in Jerusalem,</i> hoc
significat, quod non habitent in montibus, nec in excelsis Scripturarum
versentur locis; sed semper humilia intelligant, peccatis peccata sociantes, et
vincti laqueis delictorum.</p>

<p><i>(Vers. 16, 17.) Liga testimonia, signa legem in discipulis meis,
et exspectabo Dominum, qui abscondit faciem suam a domo Jacob, et praestolabor
eum.</i> Vox Domini loquentis ad Prophetam: quia, inquit, factus est Dominus in
lapidem offensionis et in petram scandali duabus domibus Israel, et missum ad
se Emmanuel suscipere noluerunt: Liga testimonia veteris Instrumenti, et trade
illa discipulis meis, qui Evangelium susceperunt, Apostolis videlicet, sive
apostolicis viris. Vel certe lex et prophetia usque ad Joannem ligetur apud eos
<i>(Matth. XI)</i>, et clausa sit atque signata, ut quod legunt, non
intelligant. Pro discipulis enim, juxta Hebraici sermonis ambiguitatem,
possumus et doctrinas interpretari. Unde Propheta respondit: quia Evangelio
succedente, Lex apud Judaeos clausa est atque signata, et jubes eam nequaquam
Judaeis, sed gentibus assignari: idcirco ego exspectabo Emmanuelem, quem
promittis esse venturum, de quo supra dixisti, quod ipse sit pavor noster, et
ipse terror noster, et nobis sit in sanctificationem; et praestolabor Dominum
qui abscondit faciem suam a domo Jacob, hoc est, a Judaeis, quia eum recipere
noluerunt. LXX hunc locum ita interpretati sunt: <i>Tunc manifesti erunt qui
signantur, ut non discant legem.</i> Quod hunc sensum habet, quando ceciderint
plurimi, et contriti fuerint, et impegerint in lapidem offensionis, et in
petram scandali, tunc manifesti erunt qui signantur in populo, ut nequaquam
discant legem Mosis; sed obediant praeceptis evangelicis.</p>

<p><i>(Vers. 18.) Ecce ego et pueri mei, quos dedit mihi Dominus in
signa atque portenta Israelis, a Domino exercituum qui habitat in monte Sion.</i>
Praecepit mihi, ait Dominus, ut ligarem testimonium in Judaeis, et legem
discipulis ejus traderem atque signarem, quia abscondisset faciem suam a domo
Jacob: ideo praestolabor eum, et exspectabo Dominum meum, et non solum ego, sed
et pueri, quos mihi dedit Dominus, alii videlicet prophetae et filii
prophetarum, qui non ex voluntate carnis et sanguinis, sed ex Deo nati sunt <i>(Joan.
I, 13)</i>. De quibus et Apostolus loquebatur: <i>Filioli mei, quos iterum
parturio, donec Christus formetur in vobis (Galat. IV, 19)</i>. Isti autem
pueri, id est, prophetae, in signa dati sunt et in portenta Israeli, juxta
illud quod in Ezechiele legimus: <i>Et erit Ezechiel vobis in signum (Ezech.
XXIV, 24)</i>. In Zacharia quoque sancti viri, prophetarumque discipuli <span
class=g>&#964;&#949;&#961;&#945;&#964;&#959;&#963;&#954;&#972;&#960;&#959;&#953;</span>,
id est, portentorum signorumque spectatores appellantur, eo quod semper
Prophetae in signum praecesserint futurorum <i>(Zach. III, 16)</i>. Hoc interim
juxta litteram. Caeterum beatus Apostolus in Epistola, quae ad Hebraeos
scribitur, docet (licet eam Latina consuetudo inter Canonicas Scripturas non
recipiat) hoc testimonium ex persona debere intelligi Domini Salvatoris. <i>Quamobrem
non erubescit fratres eos vocare, dicens: Annuntiabo nomen tuum fratribus meis,
in medio Ecclesiae laudabo te (Hebr. II, 12)</i>; Et iterum: <i>Ego ero
confidens in eum (Ibid., 13)</i>; et rursum: <i>Ecce ego et pueri mei,
quos mihi dedit Deus. Quia ergo pueri communicaverunt carni et sanguini, et
ipse similiter particeps factus est earumdem passionum (Isai. VIII, 18)</i>.
Quomodo autem isti pueri in signum fuerint atque portentum sapientiae saeculi
et superbiae Judaeorum, idem Apostolus docet: qui elegisse dicit Dominum
Salvatorem, stulta mundi et infirma, ut confunderet sapientes et fortia <i>(I
Cor. I)</i>. Unde et ad Apostolos Salvator aiebat: <i>Nisi conversi fueritis
quasi unus de pueris, non intrabitis in regnum coelorum (Matth. XVIII,
3)</i>. Puer autem efficitur novi Evangelii praedicator, qui deponit veterem
hominem, qui corrumpitur in desideriis seductionis, et induitur novo, qui
renovatur in cognitionem juxta imaginem Creatoris. Habitare autem Dominum
exercituum in monte Sion, idem Apostolus scribit: <i>Accessistis ad montem Sion
et civitatem Dei viventis, Jerusalem coelestem (Hebr. XII, 22)</i>. Unde
miror quemdam nostrorum, pueros istos duos Isaiae filios intelligere, quos de
prophetissae mulieris conceptione generarit, Jasub videlicet, et Emmanuel:
quorum prior in abjectione prioris populi, sequens in assumptione gentium
praecesserit. Quod qui recipit, consequenter et Osee prophetam vere meretricem
uxorem habuisse firmabit.</p>

<p><i>(Vers. 19 seqq.) Et cum dixerint ad vos, quaerite a Pythonibus et
a divinis, qui strident in incantationibus suis, numquid non populus a Deo suo
requirit pro vivis a mortuis? Ad legem magis et ad testimonium. Quod si non
dixerint juxta verbum hoc, non eis erit matutina lux. Et transibit per eam:
corruet, et esuriet: et cum esurierit, irascetur, et maledicet regi suo, et Deo
suo. Et suspiciet sursum, et ad terram intuebitur, et ecce tribulatio et
tenebrae, dissolutio, angustia, et caligo persequens: et non poterit avolare de
angustia sua.</i> Si Isaiae prophetae vox est, ut Judaei aestimant: <i>Ecce ego
et pueri mei, quos mihi dedit Dominus in signum et in portentum Israelis;</i>
et haec quae sequuntur, ipse ad discipulos suos credendus est dicere. Cum
dixerint, inquit, ad vos gentes et populi, de quibus supra lectum est: <i>Infirmamini,
populi, et vincimini;</i> quid prophetas vultis audire, quid Isaiae verbis
decipimini, et illum putatis quae ventura sunt nosse? Quaerite magis a
Pythonibus, et a divinis, qui strident in incantationibus suis. Pro quibus LXX
interpretati sunt: <i>Qui de terra loquuntur, qui de ventre clamitant.</i>
Omnis enim, qui de terra est, de terra loquitur <i>(Joan. III, 31)</i>. Et
cujus Deus venter est, et gloria in confusione ejus <i>(Phil. III, 19)</i>, de
ventre clamare credendus est. Vos respondete eis, et dicite: <i>Numquid non
populus a Deo suo requirit pro vivis a mortuis?</i> Si vos, inquit, pro
varietate idolorum vestrorum (non enim unum, sed plures habetis deos) eos
consulitis, quos deos arbitramini; et a mortuis sive mortuorum hominum
simulacris, de viventibus quaeritis: quanto magis nos Deum nostrum per
prophetas audire debemus? Docet ergo discipulos; et infert ad legem magis et ad
testimonium. Si de aliquo, inquit, dubitatis, scitote scriptum: Gentes, quas
Dominus, Deus tuus disperdet a facie tua, somnia audiunt et divinos: tibi autem
non ita tradidit Dominus Deus tuus: <i>Prophetam vobis suscitabit Dominus Deus
vester de fratribus vestris, sicut me, illum audietis (Deut. XVIII, 15)</i>.
Unde si vultis nosse quae dubia sunt, magis vos legi, et testimoniis tradite
Scripturarum. Quod si noluerit vestra congregatio verbum Domini quaerere, non
habebit lucem veritatis: sed versabitur in errore tenebrisque. Lux pertransibit
eam, hoc est, congregationem vestram, sive terram, et corruetis, et esurietis,
et cum esurieritis, irascemini, secundum illud quod scriptum est: <i>Et cum non
fuerint saturati, murmurabunt (Ps. LVIII, 16)</i>: et maledicetis Deo
regi vestro, et in necessitatibus sursum aspicietis in coelum, et in terram
deorsum: et ecce tribulatio et tenebrae, dissolutio genuum, et mentis angustia,
et caligo oculorum, et non poteritis erui de angustia. Haec juxta Hebraeos.
Caeterum ut supra diximus, si persona Christi est dicentis: <i>Ecce ego, et
pueri mei, quos mihi dedit Deus:</i> etiam haec ipse loquitur ad Apostolos et
ad credentes ex gentibus, qui ejus Evangelium susceperunt. Si dixerint, inquit,
patres vestri quos reliquistis: quaerite ventriloquos, quos pythonas
intelligimus (qualem et in Actibus Apostolorum ancillam legimus <i>(Cap. XVI)</i>,
quae quaestui erat dominis suis) et qui de terra loquuntur, quod in evocatione
animarum magi se facere pollicentur, et caetera maleficarum artium genera; hoc
scire debetis, quod unaquaeque gens proprios consulat deos, et de vivorum salute
mortuos sciscitetur. Vobis autem in auxilium legem dedit Deus, ut possitis
dicere: non est talis ethnicorum divinatio, qui cultores suos saepe decipiunt,
sicut nostra, quae absque ullo munere profertur ex lege. Unde interpretati sunt
LXX: <i>Non sicut verbum hoc, pro quo non est dare munera. Gratis enim,</i>
inquit, <i>accepistis, gratis date (Matth. X, 8)</i>. Veniet autem super
incredulos fames durissima, non fames panis, aut sitis aquae, sed fames
audiendi sermonem Dei <i>(Amos VIII)</i>. Et cum esurieritis, contristabimini,
et maledicetis principi vestro et paternis traditionibus, hoc est diabolo, et
antiquis erroribus. Hoc autem ad eos loquitur qui famem passi fuerint
veritatis, et suspicient in coelum sursum, et in terram deorsum, et erunt in
angustia, in tenebris, et in tribulatione: ut non videant usque ad tempus,
donec et ipsi ad Dominum convertantur. Latam explanationem loca ista
desiderant: sed parcimus librorum magnitudini, ut tollamus fastidium lectionis.
Haec juxta LXX translationem ex parte perstrinximus, quae in plerisque dissonat
ab Hebraeo. Caeterum Nazaraei [<i>Al.</i> Nazareni] locum istum ita edisserunt.
Cum dixerint ad vos Scribae et Pharisaei, ut eos audiatis, qui omnia ventris
causa faciunt; et in morem magorum stridunt in incantationibus suis, ut vos
decipiant, hoc eis respondere debetis: non mirum si vos vestras traditiones
sequamini, cum unaquaeque gens sua consulat idola. Ergo et nos a vobis mortuis
de viventibus consulere non debemus: magis nobis Deus legem dedit, et
testimonia Scripturarum, quae si sequi nolueritis, non habebitis lucem: sed
semper caligo vos opprimet, quae transibit per terram vestram atque doctrinam:
ut cum decepti a vobis se in errore perspexerint, et sustinere famem veritatis,
tunc contristentur, sive irascantur, et maledicant vobis, quos quasi deos suos
et reges putabant. Et frustra ad coelum terramque respiciant, cum semper in
tenebris sint, et non possint de vestris avolare insidiis.</p>

<p><i>(Cap. IX.â€”Vers. 1 seqq.) Primo tempore alleviata est terra
Zabulon, et terra Nephthali: et novissimo aggravata est via maris trans
Jordanem Galilaeae gentium. Populus qui ambulabat in tenebris, vidit lucem
magnam: habitantibus in regione umbrae mortis, lux orta est eis.</i> LXX: <i>Hoc
primum bibe, velociter fac regio Zabulon, terra Nephthalin, et reliqui, qui
juxta mare estis trans Jordanem Galilaeae gentium. Populus, qui ambulabat in
tenebris, vidit lucem magnam: qui habitatis in regione et umbra mortis, lux
orietur vobis.</i> Duplicem posuimus editionem, quia vulgatum est testimonium,
et usurpatum ab Evangelista Matthaeo: ut vel diversitas interpretationis, vel
similitudo noscatur. Ac primum notandum quod testimonium hoc Evangelista
Matthaeus non juxta LXX, sed juxta Hebraeos posuerit. Dicit enim sermo
Evangelicus: <i>Audiens autem Jesus, quod Joannes esset traditus, secessit in
Galilaeam, et derelinquens Nazareth, venit et habitavit in Capharnaum, quae est
juxta mare in finibus Zabulon et Nephthalim: ut impleretur quod dictum est per
Isaiam prophetam, dicentem: Terra Zabulon et terra Nephthalim, via maris trans
Jordanem Galilaeae gentium: populus, qui sedebat in tenebris, vidit lucem
magnam; sedentibus in regione umbrae mortis, lux orta est eis. Ex eo tempore
coepit Jesus praedicare et dicere: Appropinquavit regnum coelorum (Matth.
IV, 13 et seqq.)</i>. Et Joannes Evangelista refert quod Jesus cum discipulis
suis in Cana Galilaeae invitatus ad nuptias, primum ibi signum fecerit, aquas
in vinum convertendo: <i>Hoc fecit principium signorum Jesus in Cana Galilaeae:
et manifestavit gloriam suam: et crediderunt in eum discipuli ejus (Joan.
II, 11)</i>. Unde et in LXX dicitur: <i>Hoc primum bibe, velociter fac:</i>
quia terra Zabulon et terra Nephthali prima Christi videre miracula: ut prima
biberet fidei potionem, quae prima viderat Dominum signa facientem. Et, juxta
Hebraicum, primo tempore relevata esse dicitur onere peccatorum: quia in
regionibus duarum tribuum primum Salvator Evangelium praedicavit. Unde et in
sexagesimo septimo Psalmo dicitur: <i>Benedicite Dominum de fontibus Israel.
Ibi Benjamin adolescentior (Ps. LXVII, 27, 28; Act. IX)</i>; Paulus
apostolus, <i>in mentis excessu:</i> qui et alibi loquebatur: <i>sive mente
excedimus Deo (II Cor. V, 13)</i>: <i>Principes Zabulon, principes
Nephthali duces eorum;</i> quia in his tribubus fuerunt viculi, de quibus duces
nostri Apostoli crediderunt. Et crediderunt juxta Symmachum <i>velociter,</i>
ut audientes: <i>Venite, et faciam vos piscatores hominum (Matth. IV,
19)</i>, statim et patrem relinquerent et naviculam. Novissimo autem tempore
aggravata est fides eorum plurimis Judaeorum in errore permanentibus. Mare
autem hic lacum appellat Genesareth, qui Jordane influente efficitur; in cujus
littore Capharnaum, et Tiberias, et Bethsa&iuml;da, et Choroza&iuml;m sitae
sunt: in qua vel maxime regione Dominus commoratus est; ita ut populus, qui vel
sedebat, vel ambulabat in tenebris, lucem videret, nequaquam parvam, ut aliorum
prophetarum, sed magnam, ut ejus qui in Evangelio loquitur: <i>Ego sum lux
mundi (Joan. VIII, 12)</i>. Et qui habitabant in regione umbrae mortis,
lux orta est eis. Inter mortem et umbram mortis, hoc esse puto, quod mors eorum
est, qui cum operibus mortuis ad inferos perrexerunt: <i>Anima enim, quae
peccaverit, ipsa morietur (Ezech. XVIII, 20)</i>; umbra autem mortis
eorum est, qui cum peccent, necdum de vita ista egressi sunt: possunt enim si
voluerint agere poenitentiam. Pro <i>Galilaea gentium,</i> Aquila <span
class=g>&#952;&#8150;&#957;&#945;&#962;</span> <i>gentium,</i> Symmachus
<i>terminos gentium</i> interpretati sunt; <span
class=g>&#952;&#8150;&#957;&#945;&#962;</span> autem <i>tumulos</i>
intelligimus <i>arenarum,</i> qui vel in littoribus, vel
in ripis sunt. Hebraei credentes in Christum, hunc locum ita edisserunt. Primo
tempore liae duae tribus Zabulon et Nephthali ab Assyriis captae sunt, et
ductae in hostilem terram; et Galilaea deserta est <i>(IV Reg. XV)</i>, quam
nunc propheta dicit relevatam esse, eo quod peccata populi sustineret. Postea
autem non solum duae tribus, sed et reliquae, quae habitabant trans Jordanem et
in Samaria, ductae sunt in captivitatem <i>(IV Reg. XVII et XVIII)</i>. Et hoc,
inquiunt, Scriptura nunc dicit, quod regio cujus populus primus ductus est in
captivitatem, et Babyloniis servire coepit, et quae prius in tenebris
versabatur erroris, ipsa primum lucem praedicantis viderit Christi, et ex ea in
universas gentes sit Evangelium seminatum. Nazaraei, quorum opinionem supra
posui, hunc locum ita explanare conantur: Adveniente Christo et praedicatione
illius coruscante, prima terra Zabulon et terra Nephthali Scribarum et
Pharisaeorum est erroribus liberata, et gravissimum traditionum Judaicarum
jugum excussit de cervicibus suis. Postea autem per Evangelium Apostoli Pauli,
qui novissimus Apostolorum omnium fuit, ingravata est, id est, multiplicata praedicatio:
et in terminos gentium et viam universi maris Christi Evangelium splenduit.
Denique omnis orbis, qui ante ambulabat, vel sedebat in tenebris, et
idololatriae ac mortis vinculis tenebatur, clarum Evangelii lumen aspexit.</p>

<p><i>(Vers. 2-4.) Multiplicasti gentem, non magnificasti laetitiam:
laetabuntur coram te, sicut laetantur in messe, sicut exsultant victores capta
praeda, quando dividunt spolia. Jugum enim oneris ejus, et virga humeri illius,
et sceptrum exactoris ejus superasti, sicut in die Madian. Quia omnis violenta
praedatio cum tumultu: et vestimentum mixtum sanguine erit in combustionem et
cibus ignis.</i> LXX: <i>Plurimam partem populi deduxisti in laetitia tua: et
laetabuntur in conspectu tuo, sicut laetari solent in messe, et sicut hi qui
dividunt spolia: quia ablatum est jugum quod supra ipsos erat positum, et virga
de collo eorum. Virga enim exactorum dissipabitur, sicut in die Madian. Quia
omnem stolam congregatam dolo, et vestimentum commutationis restituent: et
cupient igne esse combusti.</i> In obscuris locis utramque editionem ponimus,
ut quantum a caeteris editionibus et ab Hebraica veritate distet Vulgata
translatio, diligens lector agnoscat. Ad lucem ipsam, quae apparuit populo in
tenebris constituto, id est, ad Dominum Salvatorem fit apostropha. Et dicitur
ad eum: <i>Multiplicasti gentem,</i> hoc est, replesti omnes gentes notitia
tui; sed <i>non magnificasti laetitiam.</i> Juxta quod Apostolus moerorem sibi
dicit esse perpetuum pro fratribus suis qui sunt Israelitae <i>(Rom. X)</i>. Et
Jonas contristatur, quod ita salvati sint Ninivitae <i>(Jonae IV)</i>, ut
cucurbita, sive CICEION <span
dir=RTL>(&#1511;&#1497;&#1511;&#1497;&#1493;&#1503;)</span><span
dir=LTR></span><span dir=LTR></span> aruerit. Et ipse Dominus loquitur in
Evangelio: <i>Non veni nisi ad oves perditas domus Israel (Mat. XV, 24)</i>.
Et in passione: <i>Pater, si fieri,</i> inquit, <i>potest, transeat calix iste
a me (Mat. XXVI, 39)</i>. Qui locus hunc sensum habet: Si potest fieri,
ut sine interitu Judaeorum credat gentium multitudo, passionem recuso. Sin
autem illi excaecandi sunt, omnes gentes videant, fiat, Pater, voluntas tua.
Cum ergo Christus advenerit, et Christianorum gens de universis gentibus fuerit
congregata: tunc laetabuntur Apostoli, sicut messores laetantur in messe, de
quibus Dominus loquebatur: <i>Messis quidem multa, operarii autem pauci (Matth.
IX, 37)</i>. Et sicut exsultant victores, qui captam dividunt praedam. Cum enim
fortis captus fuerit et ligatus, omnis domus ejus diripitur, et dividuntur
spolia <i>(Matth. XII)</i>. Tu autem, Domine atque Salvator, jugum oneris ejus,
hoc est diaboli, qui prius exsultabat in mundo, qui cunctis gentibus imperabat,
qui gravissimo servitutis jugo colla omnium deprimebat; et virgam qua
percutieabat universos, et peccata sibi quasi quoddam tributum reddere
compellebat, detraxisti de humeris eorum: et tibi liberatos servire fecisti
absque ullo exercitu et absque effusione sanguinis in abscondita manu: sicut
quondam sub Gedeone populo Israel de Madianitis victoriam praebuisti <i>(Judic.
VII)</i>. Quomodo enim vestis, quae humano sanguine cruentata [<i>Al.</i>
cruenta] est, lavari non potest; sed infecta sanguine, igne comburitur, ut
maculae cum vestimento foedi cruoris intereant: sic diaboli violenta praedatio
et tumultus ac turbae, quibus humanum sibi subjecerat genus, gehennae ignibus
deputatae sunt. LXX non omnes, sed partem quamdam populi credidisse
significant: licet pro eo quod illi dixerunt, <i>deduxisti in laetitia,</i>
alii interpretati sint <i>magnificasti.</i> Et cum in reliquis eumdem sensum
teneant, stolam congregatam dolo, et vestimentum commutatum, eum adjiciunt
redditurum, id est, diabolum: quod scilicet omnes animas, quas Dei auxilio
nudaverat, cum ornamentis pristinis redditurus sit: non solum ipse, sed et
satellites ejus daemones: quibus si optio detur, magis eligant perire flammis,
quam praedam perdere.</p>

<p><i>(Vers. 6.) Parvulus enim natus est nobis, filius datus est nobis:
et factus est principatus super humerum ejus; et vocabitur nomen ejus
admirabilis, consiliarius, Deus, fortis, pater futuri saeculi, princeps pacis.
Multiplicabitur ejus imperium, et pacis non erit finis: super solium David, et
super regnum ejus, ut confirmet illud et corroboret in judicio et justitia,
amodo et usque in sempiternum. Zelus Domini exercituum faciet hoc.</i> LXX: <i>Quia
parvulus natus est nobis, filius datus est nobis, cujus principatus factus est
super humerum ejus: et vocatur nomen ejus magni consilii nuntius. Adducam enim
pacem super principes, et sanitatem ejus: magnus principatus illius, et pacis
non est terminus, super thronum David et regnum ejus: ut corrigat illud, et
auxilietur in judicio et justitia: ex hoc nunc et usque in saeculum. Zelus
Domini sabaoth faciet haec.</i> Ideo diabolus, et omnis ejus violenta
praedatio, qua humanum oppresserat genus, et sanguinem sanguini miscuerat, erit
in combustionem et cibus ignis aeterni: quia natus est nobis de Virgine puer,
de quo supra dictum est: <i>Antequam sciat puer reprobare malum et eligere
bonum (Isai. VII, 16)</i>: et postea in generatione Prophetissae: <i>Antequam
sciat puer vocare patrem suum et matrem suam (Isai. VIII, 4)</i>. Iste
igitur puer, qui natus est de Virgine, appellatur <i>Emmanuel,</i> id est, <i>nobiscum
Deus:</i> et de Prophetissa, hoc est, de Sancto generatus Spiritu, nuncupatus
est, <i>accelera, spolia detrahe festina praedari:</i> nunc multis nominibus
appellatur. Et licet ex eo quod supra dixerat, Emmanuel, id est, <i>nobiscum
Deus,</i> Deum illum esse monstraverit: tamen nunc dicit factum illius principatum
super humerum ejus, vel quod crucem suam ipse portaverit: vel per humerum
ostendens brachii fortitudinem, eodem Isaia dicente: <i>Revelavit Dominus Deus
brachium sanctum suum omnibus gentibus (Isai. LII, 10)</i>. Et rursum: <i>Domine,
quis credidit auditui nostro: et brachium Domini cui revelatum est (Isai.
LIII, 1)</i>? Vocabitur ergo post duo nomina, sex aliis nominibus: Admirabilis,
Consiliarius, Deus, Fortis, Pater futuri saeculi, Princeps pacis. Non enim, ut
plerique putant, bina jungenda sunt nomina, ut legamus, Admirabilis
consiliarius, et rursum, Deus fortis; sed, Admirabilis legendum est separatim,
quod Hebraice dicitur PHELE <span
dir=RTL>(&#1508;&#1500;&#1488;)</span><span dir=LTR></span><span dir=LTR></span>:
et Consiliarius seorsum, qui lingua eorum appellatur IDES <span
dir=RTL>(&#1497;&#1493;&#1506;&#1509;)</span><span dir=LTR></span><span
dir=LTR></span>: et Deus separatim, qui Hebraice EL <span
dir=RTL>(&#1488;&#1500;)</span><span dir=LTR></span><span
dir=LTR></span> dicitur. Denique in consequentibus ubi legimus: <i>Tu es enim
Deus, et nesciebamus:</i> Et iterum: <i>Ego sum Deus, et non est alius praeter
me (Isai. XLV, 5)</i>, et multa his similia: pro eo quod in Latino
dicitur <i>Deus,</i> in Hebraico EL scriptum est. Quodque sequitur, <i>Fortis,</i>
Hebraice GIBBOR <span dir=RTL>(&#1490;&#1489;&#1493;&#1512;)</span><span
dir=LTR></span><span dir=LTR></span> appellatur. Unde et in eo loco ubi idem
propheta commemorat: <i>Erunt confidentes super Deo sancto Israel in veritate:
et quod residuum est Jacob super Deo forti (Isai. VIII)</i>, pro Deo
forti in Hebraico scriptum habet EL GIBBOR. Patrem autem futuri saeculi et
resurrectionis, quod in nostra vocatione completur; et principem pacis, qui
locutus est ad Apostolos: <i>Pacem meam do vobis, pacem meam relinquo vobis</i>
<i>(Joan. XIV, 2)</i>: non dubitabit, qui pacem nostram juxta Paulum apostolum
legerit Salvatorem. Qua nominum majestate perterritos LXX reor non esse ausos
de puero dicere, quod aperte Deus appellandus sit, et caetera: sed pro his sex
nominibus posuisse, quod in Hebraico non habetur, <i>magni consilii Angelum, et
adducam pacem super principes, et sanitatem ejus.</i> Quod hunc mihi sensum
habere videtur: Magni consilii Angelus est, qui nuntiavit nobis abjiciendum pro
tempore Israel, et gentes esse salvandas: deditque pacem principibus suis,
Apostolis et apostolicis viris, et sanitatem dogmatum suorum credentibus dereliquit.
Quod autem sequitur: <i>Multiplicabitur ejus imperium, et pacis non erit finis:</i>
pro quo LXX transtulerunt: <i>Magnus principatus ejus:</i> scire debemus quod
verbum Hebraicum MESRA <span dir=RTL>(&#1502;&#1513;&#1512;&#1492;)</span><span
dir=LTR></span><span dir=LTR></span> et hic et supra LXX <span
class=g>&#7936;&#961;&#967;&#8052;&#957;</span> id est, <i>principatum</i>
interpretati sunt. Pro quo nos supra <i>principatum,</i> hic <i>imperium</i>
vertimus. Aquila autem verbi ambiguitate deceptus <span
class=g>&#956;&#941;&#964;&#961;&#959;&#957;</span>, id est, <i>mensuram</i>
interpretatus est, quae et Hebraice et Latine eodem appellatur nomine. Nec
dubitare poterit de multiplici Salvatoris imperio et pace ejus, quae non habeat
finem, qui in Psalmis legerit: <i>Postula a me, et dabo tibi gentes
haereditatem tuam, et possessionem tuam terminos terrae (Ps. II, 8)</i>; et
rursum: <i>Et multitudo pacis, donec auferatur luna (Ps. LXXI, 7)</i>, id est,
usque ad consummationem saeculi. Principatus autem illius et imperium erit
super solium et regnum David, quod post captivitatem Babyloniam fuerat
dissipatum, ut confirmet illud et corroboret, et doceat esse perpetuum (ne
cassa Dei promissio videretur) ab Incarnationis tempore usque in sempiternum.
Propterea autem zelus, id est, aemulatio Domini exercituum fecit hoc, quia ipsi
eum ad aemulationem provocaverunt in his qui non erant dii, et ille eos
provocavit ad aemulandum in gente, quae non erat gens <i>(Deut. XXXII)</i>.
Coepta Emmanuelis et nascentis pueri de Virgine prophetia, ex eo loco ubi
dicitur ad Achaz: <i>Pete tibi signum a Domino Deo tuo,</i> versiculo isto
finita est, quo infertur: <i>Zelus Domini exercituum faciet hoc (Isai.
VII, 11)</i>. Nunc ad reliqua transeamus.</p>

<hr align=center width=300 size=1 style='color:#c0c0c0'>

<p class=c><a href="index.htm">Index</a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="isa04.htm">Poster</a></p>

</td></tr>
</table>

</body>
</html>
