<html>
<head>
<title>Hieronymus. Commentarii in Isaiam. Liber IV</title>
<meta name="author" content="Ruslan Khazarzar">
<meta name="keywords" content="Library of Ruslan Khazarzar, Hieronymus">
<meta name="description" content="Hieronymus, Commentarii in Isaiam">
<meta http-equiv="pragma" content="no-cache">
<style>
<!--
body      {background-color:#ffffff;color:#000000}
table     {background-color:#ffffff}
h1        {font-family:"Arial";font-size:16pt;margin-bottom:16pt;margin-top:16pt;text-align:center}
h2        {font-family:"Arial";font-size:14pt;margin-bottom:14pt;margin-top:14pt;text-align:center}
h3        {font-family:"Arial";font-size:12pt;margin-bottom:12pt;margin-top:12pt;text-align:center}
h4        {font-family:"Arial";font-size:11pt;margin-bottom:8pt;margin-top:8pt;text-align:center}
p         {font-family:"Arial";font-size:10pt;margin-bottom:2pt;margin-top:2pt;text-align:justify;text-indent:0pt}
p.m       {font-family:"Arial";font-size:9pt;margin-bottom:0pt;margin-top:0pt;text-align:justify;text-indent:25pt}
p.r       {font-family:"Arial";font-size:9pt;margin-bottom:0pt;margin-top:0pt;text-align:right;text-indent:0pt}
p.l       {font-family:"Arial";font-size:9pt;margin-bottom:0pt;margin-top:0pt;text-align:left;text-indent:0pt}
p.s       {font-family:"Arial";font-size:8pt;margin-bottom:0pt;margin-top:0pt;text-align:justify;text-indent:0pt}
p.c       {font-family:"Arial";font-size:9pt;margin-top:0pt;margin-bottom:0pt;text-align:center;text-indent:0pt}
a:link    {color:#000000;text-decoration:none}
a:visited {color:#000000;text-decoration:none}
a:active  {text-decoration:none}
a:hover   {color:#000000;text-decoration:underline}
span.g    {font-family:"Arial Unicode MS,Palatino Linotype,Code2000,TITUS Cyberbit Basic,Athena,Vusillus Old Face"}
span.h    {direction:rtl;font-size:12.0pt;font-family:"David"}
//-->
</style>
</head>

<body onselectstart="return false" oncopy="return false">

<table style='border:solid black .25pt' align=center cellpadding=15 cellspacing=0 width=700>
<tr><td>

<h2>Eusebii Hieronymi Stridonensis Presbyteri
<br>Commentariorum in Isaiam Prophetam
<br>libri duodeviginti</h2>

<h3>Liber quartus</h3>

<p>Inaequales dictamus libros, et pro diversitate visionum ac sensuum, alius
contrahitur, alius extenditur. Itaque finito tertio volumine, transimus ad
quartum, qui tertia mensura versuum priore minor est, praesertim cum quintus,
quem huic libro subjecimus, historicae explanationis sit, et pene duplicem
numerum habeat. Dum enim nolumus conjuncta dividere, et olim interpretata
transire, quasi inter duas maris Pontici <span
class=g>&#963;&#965;&#956;&#960;&#955;&#951;&#947;&#940;&#948;&#945;&#962;</span>
naviculam nostram direximus, quae flante Spiritu sancto, et Domino Salvatore
cursum dirigente nostrum, elabitur in pelagus, dicente te, virgo Christi
Eustochium: <i>A quatuor ventis coeli veni, spiritus, et mortua ossa vivifica</i>
<i>(Ezech. XXXVII, 9)</i>: ut quae jacebant in terrae pulvere, spirante Domino,
suscitentur.</p>

<p><i>(Cap. IX.â€”Vers. 8 seqq.) Verbum misit Dominus in Jacob, et cecidit in
Israel. Et sciet populus omnis Ephraim et habitantes Samariam, in superbia et
magnitudine cordis, dicentes: Lateres ceciderunt, sed quadris lapidibus
aedificabimus: sycomoros succiderunt, sed cedros immutabimus. Et elevabit
Dominus hostes Rasin super eum, et inimicos ejus in tumultum vertet, Syriam ab
Oriente, et Philisthiim ab Occidente, et devorabunt Israel toto ore. In omnibus
his non est aversus furor ejus, sed adhuc manus ejus extenta, et populus non
est reversus ad percutientem se, et Dominum exercituum non inquisierunt.</i>
Legimus supra <i>(IV Reg. XVI)</i> quod in diebus Achaz filii Joathan, filii
Oziae regis Juda, ascenderit Rasin rex Syriae, et Phacee filius Romeliae rex
Israel in Jerusalem, ut expugnarent eam. Et <i>(Isai. VII)</i> quod missus sit
Isaias propheta in occursum Achaz cum Jasub filio suo, ut ei diceret, ne
timeret, et cor illius ne formidaret a duabus caudis titionum fumigantium, eo
quod in ipsis esset Syriae et Israel imperium finiendum. Quo non credente
propter rei magnitudinem et praesens periculum, jubetur ut sibi postulet
signum. Et quia idololatra erat, hoc quoque facere noluit: propterea Dominus
nequaquam ipsi regi, sed domui David dat signum filii sui de Virgine nascituri,
ad cujus invocationem sint de imminenti periculo liberandi, et caetera quae
usque ad praesentem locum interpretati sumus. Multis ergo mysteriis in medio
positis, nunc revertitur ad id quod coeperat, et eversionem Rasin et Ephraim,
hoc est, Syriae et Samariae vaticinatur: <i>Verbum,</i> inquiens, <i>misit
Dominus in Jacob, et cecidit in Israel.</i> Apud Hebraeos DABAR <span
dir=RTL>(&#1491;&#1489;&#1512;)</span><span dir=LTR></span><span
dir=LTR></span>, quod per tres litteras scribitur consonantes DALETH, BETH, et
RES, pro locorum qualitate, si legatur DABAR, <i>verbum</i> significat, si
DEBER, <i>mortem</i> et <i>pestilentiam.</i> Quam ob causam plerique sermonis
ambiguitate decepti, non <i>verbum</i> dicunt missum esse, sed <i>mortem.</i>
Misit ergo Dominus verbum in Jacob, et cecidit in Israel. Regnare voluit Judam,
ut Jacob prophetat in Genesi <i>(Cap. XLIX)</i>: et Israel, hoc est, decem
tribus sibi imperium vindicarunt, de quibus dictum est: <i>Ipsi regnaverunt, et
non per me (Ose. VIII, 4)</i>. Imperii ergo dignitas, quae in unctione
Samuelis post abjectum Saul coeperat in David, missa in Jacob, hoc est, in
duodecim tribus, quae Jacob olim vocabantur, cecidit in Israel: non ut LXX
transtulerunt, <i>venit:</i> cecidit enim in impiis: quod statutum ad sanctos
directum erat. Sciet igitur populus Ephraim et habitantes Samariam, qui propter
multitudinem eriguntur in superbiam, et dicunt: Parvum est regnum Judae, et
nostri comparatione vilissimum. Itaque illis ruentibus quasi lateribus, nos
quadro lapide aedificemus nobis domum. Illorum sycomoris, quae ligna sunt
vilia, hostili incursione succisis, nos imperium nostrum cedris exstruemus,
quae imputribiles sunt, ut regnum significent sempiternum. Sciat ergo hoc
populus omnis Ephraim et habitantes Samariam, quod Syrus qui nunc ei auxilio
est, in hostem transeat. Vel certe contra ipsum Syrum, subita adversariorum
bella consurgant, et omnes vertantur in tumultum: ita ut contra Israel Syria ab
Oriente, et Philisthiim, hoc est, Palaestini ab Occidente moveantur: et simul
devorent Israelem. Cumque haec fecerint, nihilominus manus mea extenta, sive
excelsa est super Israel, et eos ferire non cessat. Caesique a Deo non
revertentur ad percutientem se, nec Dominum quaerent exercituum, vitulos aureos
adorantes pro Deo. Juxta anagogen hunc locum nostri ita edisserunt: Misit Deus
Filium suum ad Jacob, hoc est, ad Judaeos: et venit ad Israel, hoc est, ad
gentium populum, quos et Apostolus appellari dicit Israel <i>(Rom. IX)</i>.
Alii vero ita: Verbum suum misit Dominus ad Ecclesiam, quae priorem populum
supplantavit, et cecidit in Israel, hoc est, in haereticos, qui Deum videre se
jactant. Sciant itaque principes eorum, et omnes qui habitant in Samaria, hoc
est, qui Dei legem custodire se dicunt, et in ubertate esse virtutum, et
fructus afferre justitiae (hoc enim interpretatur Ephraim), qui in superbia
cordis sui despiciunt Ecclesiam, et simplicitatem ejus arbitrantes imperitiam,
dicunt: pro lateribus illius, quadris lapidibus atque fortissimis aedificabimus
Ecclesias nostras, et pro infructuosis arboribus citoque perituris, cedros
sublimissimas exstruemus, quas conteret Dominus, et quas justus sub persona
impii vidisse se narrat, et non inventum locum earum <i>(Psalm. XXXVI)</i>.
Dicit ergo Dominus, quod Rasin, qui interpretatur sapientia saecularis, cujus
Ephraim utebatur auxilio, vertatur contra eum et omnes inimici ejus adversum
illum dimicent, et tam ab Oriente, quam ab Occidente expugnetur, et devoraturi
sint Israelem toto ore. Pro quibus interpretati sunt LXX: <i>Et aedificemus
nobis turrim: et allidet Deus qui consurgunt contra montem Sion, et inimicos
illius dissipabit.</i> Cupiunt enim et in similitudinem Templi Dei, aedificare
sibi templum in Samaria; sed quamvis moverint pedes ab Oriente, et dixerint: <i>Venite,
aedificemus turrim, et faciamus nobis nomen antequam dispergamur (Gen.
XI, 4)</i>: Domino impugnante solvetur, et dissipabitur consensus eorum, et
linguae eorum contra se invicem dividentur, ne consentientes pejores fiant, sed
a se invicem destruantur. Cumque ita percussi sint, et ab hostibus devorati,
tamen non revertentur ad Dominum: sed adhuc manus illius ad percutiendum parata
est, juxta illud quod legimus in Jeremia: <i>Sine causa percussi filios
vestros: disciplinam non recepistis (Jerem. II, 30)</i>.</p>

<p><i>(Vers. 14 seqq.) Et disperdet Dominus ab Israel caput et caudam
incurvantem et depravantem in die una. Longaevus et honorabilis, ipse est
caput; et Propheta docens mendacium, ipse est cauda. Et erunt qui beatum dicunt
populum istum, seducentes, et qui beati dicuntur, praecipitati. Propter hoc
super adolescentulis ejus non laetabitur Dominus, et pupillorum illius et
viduarum non miserebitur, quia omnis hypocrita est et nequam, et universum os
locutum est stultitiam. In omnibus his non est aversus furor ejus, sed adhuc
manus ejus extenta. Succensa est enim quasi ignis impietas: veprem et spinam
vorabit, et succendetur in densitate saltus, et convolvetur in superbia fumi.
In ira Domini exercituum contremuit terra, et erit populus quasi esca ignis.
Vir fratri suo non parcet, et declinabit ad dextram, et esuriet, et comedet ad
sinistram, et non saturabitur: unusquisque carnem brachii sui vorabit. Manasses
Ephraim, et Ephraim Manassen, simul ipsi contra Judam. In omnibus his non est
aversus furor ejus, sed adhuc manus ejus extenta.</i> Non solum Dominus hostes
Rasin elevabit contra eum, et inimicos ejus vertet in tumultum, Syriam ab
Oriente, et Philisthiim ab Occidente, ut devorent Israel toto ore: sed quia non
est reversus ad percutientem se, nec requisivit Dominum exercituum, extendet
manum ad percutiendum, ut disperdat de Israel caput, et caudam incurvantem et
depravantem, eum videlicet, qui recta pervertit <i>(Jerem. II)</i>. Qui sit
autem caput, ipse interpretatus est, <i>longaevus et honorabilis.</i> Et qui
sit cauda, <i>Propheta,</i> inquit, <i>qui docet mendacium,</i> id est,
pseudopropheta. Dixit de principibus, nunc optimatibus jungit et populum, quod
et magistri et discipuli, et eruditi, et vulgus indoctum pariter pareant. Qui
enim beatum dicebant populum, seductores sunt; et qui beati appellabantur, non
propter virtutem, sed propter munera, praecipitabuntur in mortem. Unde et supra
legimus: <i>Populus meus, qui beatum te dicunt, seducunt te, et semitas pedum
tuorum supplantant (Isa. III, 12)</i>. In tali populo nullius personae
miserebitur Deus: non pupilli, non viduae, quia omnis hypocrita est, aliud
simulans, et aliud agens: promittens castitatem, et vivens luxuriose: praeferens
paupertatem, et replens marsupium. Unde jungit, et dicit: <i>Et universum os
locutum est stultitiam.</i> Propter haec omnia Dominus non cessat irasci, sed
adhuc ad percutiendum elevat manum. Et quia ista fecerunt, succendetur quasi
ignis impietas, ut non cultum agrum, sed vepres et spinas devoret, nec
frugiferas arbores, sed infructuosum saltum, in quo habitant bestiae, rapiens
flamma consumat Quam ob rem dicitur quod densitas saltus igne supposito, fumi
superbia et altitudine convolvatur. Omne enim quod excelsum est, et in sublime
consurgens, superbum appellari potest. Pro quo nescio quid volentes LXX
transtulerunt: <i>et devorabit in circuitu collium omnia.</i> Unde et ad iram
Domini terra contremuit, et populus ignis factus est pabulum, quia tanta fuit
in eo crudelitas, ut ne charissimo quidem germanitatis nomini parceret, sed
dextram deserens atque contemnens, saturaretur in his quae sinistra erant: dum
voluptatum, et malorum patitur famem, et semper cupit malis pejora sociare.
Ipsi quoque Manasses, et Ephraim, qui de uno nati sunt utero, et de eodem
parente generati, in tantam rabiem proruperunt, ut hostili odio inter se
dissiderent. Legamus Regum et Paralipomenon volumina, et inveniemus Samariae
inter se bella civilia, dum alii pro aliis regibus dimicant, et quomodo suis
regibus interfectis, in Judae expugnationem concordent. Secundum tropologiam,
auferet Dominus caput et caudam, majorem pariter ac minorem. Caudam appellans,
non homines, sed jumenta, haereticos esse demonstrat, quae hoc membro utuntur
ad stercora protegenda, et ad arcenda parva animalia. Et post caput, et caudam
incurvantem jungit et depravantem, quod legis praecepta subvertant, et rectam
depravent viam. Longaevum quoque, quia caput est, et pseudoprophetam qui in
cauda ponitur, disperdet, et magistros pariter, et discipulos; alios qui
propter munera laudant peccatores: alios qui laudati sua mala non sentiunt, nec
agunt poenitentiam. Propter hoc in juvenibus eorum non laetabitur Dominus: <i>Vae
enim civitati cujus rex adolescens (Eccl. X, 16)</i>. Et qui Deum Patrem
vel Dominum verum perdiderunt, non impetrabunt misericordiam. Omnis enim
haereticus hypocrita est, aliud agens, et aliud simulans, et quidquid loquitur,
licet videatur esse sapientia, tamen stultitia est. Propter haec extendit manum
suam ad puniendum, et omnes impietates eorum, quasi spinas vorax flamma
consumet. Et verba absque virtutibus, quae infructuoso saltui comparantur,
involventur fumi superbia. Ad eorum poenam contremiscet omnis humus, et decepti
populi aeternis tradentur ardoribus, quia turpis lucri gratia, ne suis quidem
parcunt, sed certatim de deceptis populis praedas agunt, relinquentes bona, et
in pessimis immorantes. Cumque semper sinistra inveniant, tamen suis numquam
satiantur erroribus, vorantes carnem brachii sui, et adversum Ecclesiam pari
studio dimicantes. Propter luxuriam, et voluptates, et lucra de populis inter
se habent discordiam, ut de una haeresi duae fiant, et rursum ipsae dividantur
in partes, ut proprios abducant greges et devorent domos viduarum, et mulierum peccatricum,
semper discentium, et numquam ad scientiam veritatis pervenientium <i>(II Tim.,
III)</i>. In omnibus his non avertetur furor Domini, consumens vitia, atque
subvertens; sed quanto illi proficiunt ad peccandum, tanto iste amplius manum
suam extendit ad poenas.</p>

<p><i>(Cap. X.â€”1 seqq.) Vae qui condunt leges iniquas, et scribentes
injustitiam scripserunt, ut opprimerent in judicio pauperes, et vim facerent
causae humilium populi mei, ut essent viduae praeda eorum, et pupillos
diriperent. Quid facietis in die visitationis, et calamitatis de longe
venientis? ad cujus confugietis auxilium? et ubi derelinquetis gloriam vestram?
ne incurvemini sub vinculo, et cum interfectis cadatis. Super omnibus his non
est aversus furor ejus, sed adhuc manus ejus extenta.</i> Haec plerique adhuc
contra decem tribus dici arbitrantur, quae habitabant in Samaria, quod ad
priora scelera etiam ista sociarint [<i>Al.</i> resociarent]. Nobis autem
videtur contra judices tribus Judae, et Jerusalem, Scribas videlicet et <span
class=g>&#948;&#949;&#965;&#964;&#949;&#961;&#969;&#964;&#940;&#962;</span>,
sermo propheticus conclamare, quod adversum legem Dei iniquas scripserint
leges, et traditionibus suis subverterint judicii veritatem. Deo enim dicente: <i>Honora
patrem tuum, et matrem (Exod. XX, 12)</i>: illi e contrario monuerunt
filios parentibus dicere: <i>Donum quodcumque est ex me, tibi proderit, ne
honorent [Al.</i> honorarent] <i>patrem, et matrem (Matth. XV, 5, 6;
Marc. VII, 11)</i>, et caetera his similia. Propterea autem scripserunt leges
pessimas, ut opprimerent pauperes et humiles populi, ut praedas agerent de
viduis, et pupillos diriperent. Qui interrogantur quid facturi sint, cum vel
captivitatis, vel judicii dies advenerit, et calamitatis de longe venientis,
quae multo tempore ante praedicta est. Ad cujus, inquit, fugietis auxilium, cum
offenderitis Deum, qui verus auxiliator est, et ubi derelinquetis gloriam
vestram? Non enim proderunt divitiae in die furoris, ne vinctos in hostilem
terram ducat Assyrius, ne corruatis in praelio <i>(Prov. XI, 4)</i>. Et ad
extremum sicut in superioribus contra Samariam crebro dixerat: <i>In omnibus
his non est aversus furor ejus, sed adhuc manus ejus extenta,</i> etiam contra
Judam loquitur, quod non sit finis mali [<i>Al.</i> malitiae] eorum extrema
captivitas, sed etiam in hostili terra Domini eos gladius persequatur. Juxta
anagogen, omnis haereticus scribit iniquitatem, ut pauperes et humiles populi
decipiat, viduas et pupillos diripiat. Qui enim dives est, de quo legimus: <i>Redemptio
animae viri propriae divitiae (Prov. XIII, 8)</i>, non sustinet
comminationem, non cito ab eis capitur. Pauper autem, et qui humilis est et parvus
in populis, cito ab eis scandalizatur. Vidua quoque, quae virum perdiderit
Deum, et pupillus qui patrem amiserit Creatorem, de quo scriptum est: <i>Deum,
qui te genuit, dereliquisti, et oblitus es Dei nutritoris tui (Deut.
XXXII, 18)</i>, facile supplantantur. Quid igitur facient in die judicii, cum
tantos deceperint, et calamitatis de longe venientis? Sicut enim ad justum
virum dicitur, <i>Prope est verbum in ore tuo, et in corde tuo (Rom. X,
8)</i>; et in alio loco: <i>Regnum Dei intra vos est (Luc. XVII, 2)</i>;
sic haereticorum calamitas de longe veniet, multo eis tempore praeparata. Ad
quem confugient, cum fictum habeant Deum? Cui tradent gloriam suam, cum
simulata sint omnia? Nec poterunt evadere vinculum, quo plurimos ligaverunt.
Unde et in visione vallis Sion, quae Dei altitudine derelicta, et haeretica
humilitate decepta est, dicitur de magistris falsi nominis scientiae: <i>Omnes
principes tui fugerunt, et qui capti sunt, dure ligati sunt (Isa. XXII,
3)</i>: quodque cum singulis interfectis cadant, et in aliorum nece ipsi pereant,
et cum multa patiantur, diesque visitationis advenerit, non sit finis eorum
interitus: sed semper sibi impendentem manum Domini pertremiscant. Hucusque
contra decem et duas tribus, id est, contra Samariam, et Jerusalem, Dei
comminatio est, quae regnante adhuc Achaz, coepit in populo: de quibus duae et
semis tribus sub eo captae sunt, et reliquae sub Ezechia, qui Achaz successit
in regnum <i>(II Reg. XVI, 17)</i>. Sequens Prophetia, contra Assyrios
scribitur.</p>

<p><i>(Vers. 5 seqq.) Vae Assur, virga furoris mei, et baculus ipse est,
in manu eorum indignatio mea. Ad gentem fallacem mittam eum, et contra populum
furoris mei mandabo illi, ut auferat spolia, et diripiat praedam, et ponat
illum in conculcationem quasi lutum platearum. Ipse autem non sic arbitratus
est, et cor ejus non ita aestimavit, sed ad conterendum erit cor ejus et ad
internecionem gentium plurimarum. Dicit enim, numquid non principes mei simul
reges sunt? Numquid non ut Charcamis, sic Chalanno [Al.</i> Chalan <i>et</i>
Arphat], <i>et ut Arphad, sic Emath? numquid non ut Damascus sic Samaria?
Quomodo invenit manus mea regna idoli, sic et simulacra eorum de Jerusalem, et
de Samaria. Numquid non sicut feci Samariae, et idolis ejus, sic faciam
Jerusalem, et simulacris ejus?</i> Ponamus in hoc loco translationem LXX, qui
ab Hebraico discordat in plurimis. LXX: <i>Vae Assyriis: virga furoris mei ipse
est in manibus eorum, iram meam in gentem iniquam mittam, et populo meo
praecipiam, ut faciat spolia, et praedam, et conculcet civitates, et ponat eas
in pulverem: ipse autem non sic cogitavit, et non ita arbitratus est; sed ut
conterat, mens ejus, et disperdat gentes plurimas. Quod si dixerint ei: Tu
solus es princeps, respondebit: Non tuli regionem quae est supra Babylonem, et
Chalane, ubi turris aedificata est. Tuli autem Arabiam, et Damascum, et
Samariam: sicut has tuli, sic omnia regna capiam. Ululate sculptilia in
Jerusalem, et Samaria; sicut enim feci Samariae, et idolis ejus, sic faciam
Jerusalem et simulacris illius.</i> Primum sciendum est quod in Hebraico non
habet Chalane, sed CHALANNO <span dir=RTL>(&#1499;&#1500;&#1504;&#1493;)</span><span
dir=LTR></span><span dir=LTR></span>. Ultima enim nominis hujus littera non est
IOD, ut illi putaverunt, sed VAU, quae litterae sola inter se distant
magnitudine. Turris autem aedificata est in campo Sennaar, in quo erant
Arec [<i>Al.</i> Arce], Acad, et Chalanne, et Babylon, quae ex
confusione linguarum nomen accepit <i>(Genes. XI)</i>. Arabia
autem non habetur in Hebraeo, sed Emath, quam Syri usque hodie Epiphaniam
vocant. <i>Ululate</i> quoque <i>sculptilia in Jerusalem,</i> de suo
addiderunt. Quodque supra scriptum est: <i>Si dixerint ei, tu solus es princeps,
respondebit, non tuli regionem</i> illam, et illam, sed <i>tuli Arabiam, et
Damascum, et Samariam,</i> hunc suggerit sensum: Cum inquit, dixerint Assyrio
qui capti sunt, tu princeps es omnium, ille adhuc infirmum se esse sentiens,
respondebit [<i>Al.</i> respondit]: Quomodo me vocatis principem, cum tantum
Arabiam, et Damascum, et Samariam ceperim, et longe positas nationes trans
Babylonem, necdum meae subdiderim potestati? Quo modo autem Arabiam cepi,
Damascum, et Samariam, sic omnia mihi regna substernam. Transeamus ad
Hebraicum, et quid nobis videatur, breviter annotemus. <i>Vae Assyrio,</i> id
est, Sennacherib, quia ipse est virga, et baculus furoris mei, in manu enim
ejus indignatio mea, et per illum percutiam gentem fallacissimam, quae inter me
semper et idola claudicavit, quae praecepta mea se facturam esse mentita est,
et contra populum furoris mei ipsi praecipiam, ut spoliet eum atque praedetur,
et redigat in pulverem, et conculcet quasi lutum platearum, id est, ut
percutiat eum, et non interficiat, ut vulneret, et non animam auferat. Ipse
autem modum iracundiae meae egressus est, et non solum contra Israel, ad quem
directus fuerat, sed in gentes plurimas debacchatus est, ut omnia per circuitum
regna contereret, et usque ad internecionem gentium plurimarum illius mucro
saeviret. Erectus enim in superbiam, haec ausus est dicere: Duces mei aliarum
gentium reges sunt, et mihi subjecti, cunctis nationibus imperabunt. Quomodo
cepi Charcamis, sic cepi et Chalanno: quomodo Arphad, sic obtinui et Emath,
quomodo Damascum, sic mihi subjeci et Samariam. Quomodo caetera regna, quae
idolorum cultui serviebant, meis subjeci pedibus, sic et Jerusalem, et
Samariam, in qua eadem idola sunt, meae subjiciam potestati. Quo modo cepi
Samariam cum idolis suis, sic et Jerusalem capiam, quia eosdem veneratur deos.
Pro Charcamis autem LXX addentes de suo, <i>regionem trans Babylonem</i>
interpretati sunt, <i>et Chalane ubi aedificata est turris,</i> Arphad penitus
relinquentes. Possumus autem juxta translationem eorum, et tropologiae, dummodo
pia sit, libertatem, ex eo quod ait, <i>et populo meo praecipiam, ut faciat
spolia et praedam, et conculcet civitates, et ponat eas in pulverem,</i> etiam
hoc dicere, quod quotidie populo suo praecipiat Dominus, ut adversariorum
civitates quae eriguntur contra scientiam Dei, et haereticorum nimio labore
constructae sunt, in pulverem redigat, et nihil esse demonstret. Qui
intelligens infirmitatem cordis humani, et quod mortali carne circumdatus, non
possit perfectam virtutum habere victoriam, nec omnes gentes capere, licet eum
alii admirentur, et dicant: <i>Tu solus es princeps,</i> respondebit eis: Multa
sunt quae destruere debeo, et adhuc destruere non potui: scio quod nesciam. Et
quamquam multa adversariorum argumenta superaverim: tamen sunt pleraque, quae
adhuc superanda sunt. Simulque spe futurorum ex his, quae superavit, etiam
caeterorum sibi victoriam repromittit. Jubentur autem ululare simulacra
Jerusalem, et Samariae: non ipsa quae ficta sunt; sed hi qui ea finxerunt: <span
class=g>&#956;&#949;&#964;&#969;&#957;&#965;&#956;&#953;&#954;&#8182;&#962;</span>
hi qui fecerunt, per ea quae facta sunt: ut non solum hi qui in haeresibus
idola fabricati sunt, sed qui in Ecclesia per ignorantiam defendunt pro
veritate mendacium, ululatu et poenitentia se errasse testentur.</p>

<p><i>(Vers. 12-14.) Et erit cum compleverit Dominus cuncta opera sua in
monte Sion, et in Jerusalem, visitabo super fructum magnifici cordis regis
Assur, et super gloriam altitudinis oculorum ejus. Dixit enim, in fortitudine
manus meae feci, et in sapientia mea intellexi, et obstuli terminos populorum,
et principes eorum depraedatus sum, et detraxi quasi potens in sublimi
residentes; et invenit quasi nidum manus mea fortitudinem populorum; et sicut
colliguntur ova, quae derelicta sunt; sic universam terram ego congregavi, et
non fuit qui moveret pennam, et aperiret os, atque ganniret.</i> LXX pro
fructu, <i>sensum,</i> vel <i>mentem magnam</i> interpretati sunt. Post
captivitatem Samariae, et Assyriorum victoriam, et comminationem adversum
Jerusalem, quia simulacra imitata Samariae, simili sit ferienda sententia; nunc
adversum ipsum Assyrium qui elatus est in superbiam, et suae fortitudinis
putavit esse quod vicit, Propheta loquitur. Dixit enim Assyrius, cordis tumore
se jactans, quod in fortitudine manus suae, cunctas vicerit nationes, et
incredibili sapientia omnium possederit terminos. Et juxta LXX tantae potentiae
fuerit, ut bellatorum hominum urbes funditus subruerit, totumque orbem quasi
nidum apprehenderit, et quasi derelicta ova a matribus, in suam praedam
verterit. Et quia semel metaphoram ab avibus, nido et ovis sumpserat, servavit
in reliquis, ut diceret: <i>Non fuit qui moveret pennam, et aperiret os, atque
ganniret.</i> Tantus, inquit, terror fuit fortitudinis meae atque victoriae, ut
ne fletum quidem et gemitum victi libere proderent. Sunt qui haec generaliter
contra regnum Assyriorum dici arbitrentur, quod postquam compleverit Dominus
cuncta opera sua in monte Sion et in Jerusalem, hoc est, postquam subversa
fuerit Jerusalem, Assyriorum imperium destruatur. Mihi autem ex his quae
sequuntur, proprie contra Sennacherib regem Assyriorum videtur comminatio. Quod
autem ait: <i>Postquam compleverit Dominus cuncta opera sua in monte Sion et in
Jerusalem,</i> non subversionem urbis significat, sed obsidionem, quando venit
Rabsaces dux Sennacherib, et ea fecit quae in posterioribus idem Propheta
commemorat <i>(Isai. XXXVII, 17)</i>. Secundum tropologiam, cum Samaria et
Jerusalem Domini iram sustinuerint, et in fabricatione idolorum errasse se
senserint: tunc destruetur sensus magnus, Assyrius [<i>Al.</i> Assyriorum], qui
in tantam contra Dominum inflatus est superbiam, ut sapientiae suae
aestimaverit cuncta cessura, et quaevis excelsa dogmata, et dialectica arte
munita, concutienda, et penitus destruenda: intantum ut in similitudinem
pullorum avium, non valeant in sublime consurgere, et necdum animata
insensibilia esse atque torpentia, quod ovorum demonstrat exemplum, et ne
mutire quidem, et commovere linguam contra rationem et fortitudinem sui
sermonis audire.</p>

<p><i>(Vers. 15.) Numquid gloriabitur securis contra eum qui secat in
ea, aut exaltabitur serra contra eum a quo trahitur? Quomodo si elevetur virga
contra levantem se, et exaltetur baculus, qui utique lignum est.</i> Contra
Sennacherib, sive ut multi putant, Nabuchodonosor gloriantem atque dicentem: <i>In
fortitudine manus meae feci, in sapientia mea intellexi,</i> et reliqua,
sanctus Propheta respondit: O stultissime mortalium, Dei iram, tuam putas esse
sapientiam, et illius jussionem ad tuam refers fortitudinem? Quomodo si securis
glorietur contra eum qui securim tenet, et serra contra illum a quo trahitur,
et dicant, cuncta opera quae per securim et serram fiunt, sua arte perfecta. Et
si elevet quispiam virgam, et exaltet baculum ad percutiendum quem voluerit, et
ipsa virga ac baculus glorientur, et dicant a se percussum esse qui percussus
est: sic et tu cum organum Dei fueris voluntatis, erigeris in superbiam, et
cuncta quae geruntur, tuae gloriaris esse virtutis. Quidquid autem Assyrio
dicitur, et ad haereticorum superbiam, et ad diabolum referri potest, qui
securis, et serra, et virga in Scripturis appellatur, eo quod per illum
infructuosae arbores succidantur, et dividantur, atque serretur incredulorum
duritia, et percutiantur virga qui non recipiunt disciplinam. Haeretici quoque
quorum os in coelum ponitur, et lingua eorum pertransit in terram, et sensu
quem a Deo in bonam partem acceperunt, abutuntur in contrarium atque perversum,
ut loquantur contra eum a quo conditi sunt, et linguae ministerium, quo
laudandus est Dominus, vertant in blasphemiam <i>(Psal. LXXII)</i>.</p>

<p><i>(Vers. 16 seqq.) Propter hoc mittet dominator Dominus exercituum
in pinguibus ejus tenuitatem, et subtus gloriam</i> [Al. <i>gloriae] ejus
succensa ardebit quasi combustio ignis. Et erit lumen Israel in igne, et
sanctus ejus in flamma: et succendetur et devorabitur spina ejus, et vepres in
die una. Et gloria saltus ejus, et Carmeli ejus ab anima usque ad carnem
consumetur, et erit terrore profugus, et reliquiae ligni saltus ejus prae
paucitate numerabuntur, et puer scribet eos.</i> Quia ista fecisti, et locutus
es quae supra narravi, propterea mittet Dominus Angelum suum, et una nocte
centum octoginta quinque millia de tuo morientur exercitu: ita ut potentissimi
quique, quos pingues appellat, redigantur in tenuitatem et in nihili: et sicut
Hebraei tradunt, illaesis vestibus Assyriorum, corpora occulto crementur
ardore: tunc lumen Israel et sanctus, hoc est, angelus, erit in igne et in
flamma, et omnes spinae ac vepres Assyriorum, id est, malitia consumetur, non
longo tempore, sed uno die atque momento. Et quomodo saltus et Carmelus, qui
est mons in Galilaea nemoribus consitus, supposito igne velociter concrematur: sic
ab anima usque ad carnem omnis Assyrii gloria consumetur. Tunc spoliatus
exercitus fugiet, quod idem in consequentibus Propheta testatur, et de tam
innumerabili multitudine quae Carmelo et saltui comparata est, ad tantam veniet
paucitatem, ut puer parvulus eos possit numerare et describere. Tradunt enim
Hebraei, decem tantum de ejus exercitu remansisse; nostrorum quidam volunt hunc
regem typum esse adversariae fortitudinis. Et quomodo in Daniele <i>(Cap. X)</i>
legimus principes regni Persarum, et regni Medorum, et regni Graecorum, sic et
principem esse Assyriorum, qui propter superbiam sensus magnus vocetur, et in
die judicii gehennae tradatur ardoribus, quae praeparata est diabolo et angelis
ejus. Et lumen Israel et sanctum, hoc est, ipsum Dominum succendere vepres ac
spinas Assyrii, omnemque illius potentiam et innumerabiles populos ad nihili
deducendos. Tunc eum timore perterritum, quasi colubrum tortuosum et fugitivum,
imminentes poenas velle vitare. Qui autem de saltu et confusione ejus lignisque
perituris potuerint evadere, eos dignos existere, qui numerentur et
describantur a puero, cujus principatus in humeris ejus est. Hoc ipsum et ad
haereticos referri potest: quod postquam Ecclesiastica doctrina illuxerit, et
omnes eorum decipulae patuerint, tunc ad tantam veniant solitudinem, ut de
saltu et infructuosis arboribus et innumerabili eorum multitudine, quam
haeretica fraude deceperant, vix pauci resideant qui eorum sequantur errorem.
Pro eo quod nos vertimus, <i>mittet Dominus in pinguibus ejus tenuitatem,</i>
LXX transtulerunt, <i>mittet Dominus in honorem tuum ignominiam.</i> Et pro eo
quod nos diximus: <i>et sanctus ejus in flamma,</i> illi verterunt: <i>et
sanctificabit eum in igne:</i> per quod quidam intelligi volunt poenas atque
tormenta ad hoc adhiberi peccatoribus, ut divino igne purgentur. Quodque nos
diximus: <i>Et gloria saltus ejus, et Carmeli ejus:</i> Illi interpretati sunt:
<i>Exstinguentur montes, et colles, et saltus,</i> quo omnis Assyriorum
claritas et superbia, et multitudo humilietur exstincta.</p>

<p><i>(Vers. 20 seqq.) Et erit in die illa, non adjiciet residuum
Israel, et hi qui salvati fuerint de domo Jacob, inniti super eo qui percutit
(Al.</i> percutiet) <i>eos, sed innitetur super Dominum sanctum Israel in
veritate. Reliquiae convertentur, reliquiae, inquam, Jacob, ad Dominum fortem.
Si enim fuerit populus tuus Israel quasi arena maris, reliquiae convertentur ex
eo. Consummatio abbreviata inundabit justitiam. Consummationem enim et
abbreviationem Dominus Deus exercituum faciet in medio omnis terrae.</i> Ubi in
Graeco dicitur: <i>Convertentur reliquiae Jacob ad Deum fortem,</i> pro Deo
forti, in Hebraeo scriptum habet EL GIBBOR <span
dir=RTL>(&#1488;&#1500;&nbsp;&#1490;&#1489;&#1493;&#1512;)</span><span
dir=LTR></span><span dir=LTR></span>, duo nomina de sex nominibus, quibus
parvulum puerum et filium, qui datus est nobis, supra legimus appellatum. Et
pro eo quod scriptum est: <i>Reliquiae convertentur,</i> pro eo dicitur in
Hebraeo numero singulari, <i>quod reliquum est convertetur,</i> id est, <span
class=g>&#964;&#8056; &#8017;&#960;&#8057;&#955;&#949;&#953;&#956;&#956;&#945;
&#7952;&#960;&#953;&#963;&#964;&#961;&#8051;&#968;&#949;&#953;</span>,
in Hebraeo scribitur SAR JASUB <span
dir=RTL>(&#1513;&#1488;&#1512;&nbsp;&#1497;&#1513;&#1493;&#1489;)</span><span
dir=LTR></span><span dir=LTR></span>. Et ex hac occasione sermonis putant Jasub
filium Isaiae in signum salvandi ex Israel populi, praecessisse. Quando ergo
lumen Israel, et sanctus Carmeli saltus vepresque consumpserit, et rex Assyrius
cum paucis fugerit: tunc residui Israel, qui cum Ezechia principe captis
caeteris Judaeae urbibus obsidebantur in Jerusalem, nequaquam confident in
Assyrio: sicut nunc faciunt sub Achaz rege, qui misit nuntios ad regem
Assyriorum dicens: <i>Servus tuus ego sum, ascende et libera me de manu regis
Syriae, et de manu regis Israel, qui consurrexerunt adversum me (IV Reg.
XVI, 7)</i>; quando tulit aurum et argentum, quod inventum est in thesauris
domus Domini, et in domo regia, et misit regi Assyriorum munera, audivitque eum
rex Assyrius, et venit in Damascum, et cepit eam, et transtulit, et Rasin
interfecit; sed liberati ab ipso Assyrio percussore, qui prius amicus, et
postea hostis exstiterat, innitentur atque confident super Dominum sanctum
Israel, nequaquam falso, ut sub prioribus fecerant regibus, sed in veritate.
Quod sub Ezechia factum legimus: ita ut idolis derelictis, converterentur ad
cultum Dei. Et quia dixerat reliquias esse salvandas, transit ad posteriora
tempora, et plenam salvationem futuram dicit esse sub Christo. Quod et
apostolus Paulus intelligens scribit ad Romanos: <i>Isaias autem clamat pro
Israel. Si fuerit numerus filiorum Israel tamquam arena maris, reliquiae salvae
fient. Verbum enim consumens et brevians in aequitate, quia verbum breviatum
faciet Dominus super terram (Rom. IX, 27)</i>. Et sicut dixit Isaias: <i>Nisi
Dominus sabaoth reliquisset nobis semen, sicut Sodoma facti essemus, et
Gomorrhae similes fuissemus (Isai. I, 9)</i>. Ubi ergo tanti viri
praecedit auctoritas, cesset alia omnis interpretatio. Et revera si legamus
Josephum <i>(lib. X, cap. 2)</i>, et quanta hominum in Jerusalem, et in Judaea
fuerit multitudo, quando passus est Dominus; intelligimus vix paucos in Apostolis
et Apostolicis viris ex Judaeis esse salvatos [<i>Al.</i> salvandos].
Abbreviatus autem atque perfectus sermo Evangelicus est, qui pro cunctis
laciniosae Legis caeremoniis, dedit praeceptum brevissimum dilectionis et
fidei, ut quod nobis fieri noluerimus, ne fecerimus alteri. Unde et Dominus in
Evangelio: <i>In his,</i> inquit, <i>duobus mandatis pendet omnis Lex et
Prophetae (Matth. XXII, 40)</i>. Nonnulli hoc capitulum ad illa tempora
referunt, quando sub Zorobabel filio Salatiel, et Jesu filio Josedec, et Esdra,
et Neemia quaedam pars populi reversa est in Judaeam. Quibus respondebimus, non
eos servare ordinem historiae, maxime cum ea quae sequuntur, non adversum
Babylonios, quorum rex Nabuchodonosor fuit, sed adversum Sennacherib regem
dicantur Assyriorum.</p>

<p><i>(Vers. 24 seqq.) Propter hoc haec dicit Dominus Deus exercituum:
Noli timere, populus meus habitator Sion ab Assur, in virga percutiet te, et
baculum suum levabit super te in via Aegypti. Adhuc enim paululum modicumque,
et consummabitur indignatio mea, et furor meus super scelus eorum. Et
suscitabit super eum Dominus exercituum flagellum, juxta plagam Madian in petra
Oreb, et virgam suam super mare, et levabit eam in via Aegypti. Et erit in die
illa: auferetur onus ejus de humero tuo, et jugum ejus de collo tuo, et computrescet
jugum a facie olei.</i> Pro <i>petra,</i> quod juxta Hebraicum interpretatus
est Aquila, Symmachus et Theodotio ipsum verbum posuerunt Hebraicum SUR OREB.
Pro quo LXX interpretati sunt, <i>locum tribulationis:</i> de quo in suo
dicemus loco. Difficile, inquit, tibi videtur, o habitator Sion, ut cunctis in
circuitu ab Assyrio gentibus subjugatis, tu solus de ejus manibus libereris.
Ausculta quae dico: noli timere, populus meus, quod Assur vincente capiaris.
Licet enim anno quarto decimo regis Ezechiae <i>(IV Reg. XVIII)</i> ascensurus
sit Sennacherib rex Assyrius super omnes civitates Judae munitas, ut capiat
eas, et missurus Rabsacen, qui obsessum in Jerusalem populum terreat; tamen hoc
scire debes, quod non te gladio, sed virga percussurus sit, et pergens contra
Taracham regem Aethiopiae, et Aegyptios ac mare Rubrum per viam Aegypti,
baculum tantum suum elevet contra te, et ferire non possit. Adhuc enim
paululum, et reversus de Aegypto cum infinita exercitus multitudine, atque
obsidere te cupiens, statim mea indignatione ferietur, et flagellum illud, quod
quondam adversum Madianitas sub Gedeone <i>(Judic. VII)</i>, qui altero nomine
vocabatur Jerobaal, suscitavi: quando Oreb et Zebee principes Madianitarum
occisi sunt super petram durissimam, id est, silicem, quae Hebraice appellatur
SUR, ita ut ex petra et ex rege, qui in ea occisus est, locus <i>petrae Oreb</i>
nomen acceperit. Levabit ergo virgam suam super mare Rubrum pergens adversus
Aethiopes, et levabit revertens ad te per viam Aegypti: sed statim ut de
Aegypto venerit, auferetur onus de humeris tuis et jugum imperii ejus, ac
servire desistes. Quod jugum, id est, potentia Assyrii, a facie olei, id est,
Dei misericordiae computrescet. Possumus autem hoc quod dixit: <i>In virga
percutiet te, et baculum suum levabit super te in via Aegypti:</i> Et rursum: <i>Et
virgam suam super mare, et levabit eam in via aegypti:</i> etiam sic
intelligere, quod idcirco percusserit plurimos de tribu Juda, et in circuitu
regni Jerusalem ceperit civitates, quia non in Deo, sed in Aegyptiis habuerint
fiduciam. Unde et Rabsaces exprobrat eis dicens: <i>Ecce confidis super baculum
arundineum confractum super Aegyptum. Cui si innixus fuerit homo, intrabit in
manum ejus, et perforabit eam (IV Reg. XVIII, 22)</i>: sic Pharao rex
Aegypti omnibus qui confidunt in eo. Historia Madianitarum in Judicum libro
scripta est <i>(Judic. VII)</i>, quam et in Psalmo legimus: <i>Pone principes
eorum sicut Oreb, et Zeb, et Zebee, et Salmana (Ps. LXXXII, 12)</i>.
Errant ergo qui putant illud significari tempus, quando in libro Numerorum <i>(Cap.
XXV)</i> Madianitae caesi referuntur ab Israel a deserto Sur usque ad montem
Dei Oreb: quae aliis apud Hebraeos scribuntur litteris, cum eo tempore non
fuerint in monte Oreb, sed in solitudine Sethim. Juxta anagogen praecipitur
populo in Ecclesia commoranti, ne timeat adversarios, qui ad pugnandum semper
parati sunt, et multa disputatione sua animas subverterunt. Ideo enim eos
contra populum Dei pauxillum accipere potestatem, et non tam gladio percutere
quam virga, id est, non occidere, sed minari, quia in via ambulaverint Aegypti,
et non in Domino sint confisi. Cum autem ad Deum reversi fuerint, et
reliquerint iter Aegypti, tunc flagellum Dei judicio suscitandum contra
adversarios. <i>Madian</i> enim interpretatur <i>ex judicio:</i> ut spiritu
oris ejus, et oleo misericordiae jugum hostium computrescat.</p>

<p><i>(Vers. 28 seqq.) Veniet in Aioth, transibit in Magron: apud
Machmas commendabit vasa sua. Transierunt cursim Gabee sedes nostra</i> (sive
ut alibi scriptum reperimus: <i>mansione manserunt</i>); <i>obstupuit Rama,
Gaba Saulis fugit. Hinni voce tua, filia Gallim; attende, Laisa, paupercula
Anathoth: migravit Medemena: habitatores Gebim confortamini. Adhuc dies est, ut
in Nob stetur: agitabit manum suam super montem filiae Sion, collem Jerusalem.</i>
LXX: <i>Veniet enim in civitatem Aggai, et transibit in Mageddo: et in Machmas
ponet vasa sua: et transibit vallem, et veniet in Aggai. Timor apprehendet Rama
civitatem Saul: fugiet filia Gallim: attende Laisa: audietur in Anathot:
obstupuit Medemena, et habitatores Gebim. Consolamini hodie in via, ut maneat:
consolamini montem filiae Sion, et collem Jerusalem.</i> Multum in hoc loco LXX
ab Hebraico discrepant: quam ob rem utramque Editionem posuimus, ut quid nobis
videatur in singulis, Christo, si meruerimus [<i>Al.</i> meruimus], inspirante,
dicamus. Describit sermo propheticus Assyrii iter pompamque redeuntis de
Aegypto Jerusalem, et quanto strepitu quantoque cursu ad oppugnandum eam
veniet. Et primum, inquit, veniet in Aioth [<i>Al.</i> Aiath], ubi prae
festinatione nimia nolens manere, transibit in Magron, tantamque capiendae
urbis habebit fiduciam, ut apud Machmas commendet sarcinas suas, quasi cito
subversa urbe rediturus: quibus depositis, transibit eam cursim, et in Gabee
habebit diversorium: quo paululum ibidem subsistente, ut lassum refoveat
exercitum, Rama urbs vicina terrebitur: Gaba Saulis quondam civitas fugiet.
Tunc et filia Gallim, quae Hebraice dicitur BETH GALLIM <span
dir=RTL>(&#1489;&#1514;&nbsp;&#1490;&#1500;&#1497;&#1501;)</span><span
dir=LTR></span><span dir=LTR></span>, ita ejulabit, ut equorum arbitreris
hinnitum. Unde, o Laisa, et <i>paupercula,</i> vel <i>obediens,</i> sive <i>humilis</i>
Anathoth (tribus enim modis interpretari potest), diligenter attendite, et
declimate currentis impetum, si potestis: migravit enim jam de sedibus suis
urbs Medemena. Vos autem qui habitatis in collibus, quod interpretatur <i>Gebim,</i>
tuti locorum altitudine, confortamini, id est, arma corripite. Adhuc tantum
supererat diei, ut stans in oppidulo Nob, et procul urbem conspiciens
Jerusalem; agitaret manum suam, atque concuteret super montem Sion, vel
despiciens eam atque contemnens, vel insultans et comminans, et admirans, quod
toto sibi Oriente subjecto, tam parva civitas potentiae suae audeat repugnare.
Haec juxta Hebraeos, ut nobis ab eis traditum est, brevi sermone perstrinximus.
Nunc quid juxta LXX editionem Ecclesiastici viri de hoc loco sentiant,
subjiciamus. Cum jugum Assyrii, sive ut quidam male arbitrantur, Babylonii,
ablatum fuerit de humeris tuis, atque corruptum, fugiens Assyrius Sennacherib, cum
paucis reliquiis veniet in Aggai, quae in Hebraico non habetur. Et tanta erit
fugientis trepidatio, ut ibi manere non audeat, sed transibit in Mageddo, quam
et ipsa Scriptura non continet. Et quia sarcinis suis praepeditus velocius
fugere non poterit, deponet vasa in Machmas, et gradu concito transibit vallem,
quam et ipsam Hebraeus sermo non resonat: et rursum veniet in Aggai, quae bis
in hoc loco ponitur, et in Hebraico non habetur. Ad sonitum fugae ejus
contremiscet Rama, civitas Saul: quod perspicue falsum est. Civitas enim Saul
appellatur Gaba, ut in Hebraico continetur. Deinde veniet in Gallim: audiet
Laisa, audiet Anathoth, contremiscet Medemena. Habitatores autem Gebim et
colles, quae sunt in Jerusalem, id est, excelsi quique viri, provocantur ad
consolandam Jerusalem: non longo post tempore, sed in praesentiarum, et eadem
die dum in via est Assyrius; ut maneant in locis suis, et perturbati timore
nequaquam fugiant. Hoc juxta litteram. Caeterum quidam in isto loco, cum
falsorum nominum juxta LXX <span
class=g>&#7952;&#964;&#965;&#956;&#959;&#955;&#959;&#947;&#8055;&#945;&#962;</span>
invenire non possit, nec se in libro Hebraicorum Nominum reperire potuisse
testetur, mittit nos ad incertum, ut dicat in extremo mundi tempore, et in
consummatione hujus saeculi imminentibus poenis, sensum magnum, principem
Assyriorum esse fugiturum: et per diversa loca variosque profectus fugere
cupere ab ira Dei. Cumque ille fugerit, habitatores Gebim, id est, excelsas
quasque virtutes sermone prophetico provocari, ut consolentur fugientem,
doceantque ne fugiat, sed maneat in via, et Dei praestoletur misericordiam; et
non solum consolari fugientem, seu in bonis operibus filiam Sion revocare a
luctu, et ad salutem poenitentiae provocare, et hos esse colles in Jerusalem de
quibus in posteriore parte hujus prophetae legimus: <i>Consolamini, consolamini
populum meum, sacerdotes: loquimini ad cor Jerusalem (Isa. XL, 1)</i>.
Haec dixit, quia rei veritate constrictus aliud quod diceret non habebat. <i>Ecce
Dominator Dominus exercituum confringet lagunculam in terrore, et excelsi
statura succidentur, et sublimes humiliabuntur, et subvertentur condensa saltus
ferro, et Libanus cum excelsis cadet.</i> Putant quidam hunc locum adhuc dici
de Assyrio, quod illo contrito, omnes in circuitu nationes, quae ditioni illius
subjacebant, succidantur et humilientur, et saltus densissimus subvertatur: per
quem <span class=g>&#956;&#949;&#964;&#945;&#966;&#959;&#961;&#953;&#954;&#8182;&#962;</span>
populum et principes intelligi volunt. Libanum quoque cum excelsis suis cadere,
ut nihil omnino Assyriae resideat potestatis. Alii vero ab hoc loco volunt
principium esse de Christo: maxime cum et ea quae sequuntur, et nos de illo, et
Circumcisio scripta fateatur. Dixerat supra nomen de Virgine pueri nascituri,
quod appellaretur <i>Emmanuel;</i> et postea Prophetissae conceptus utero
vocaretur, <i>accelera, spolia detrahe, festina praedari (Isa. VIII, 3)</i>,
et ipse esset lapis offensionis et petra scandali duabus domibus Israel: cujus
principatus esset in humero ejus, et vocaretur sex nominibus: admirabilis, et
consiliarius, et Deus, et fortis, et pater futuri saeculi, et princeps pacis:
et quod multiplicaretur ejus imperium, et pacis non esset terminus. Nunc in
prologo adventus ejus, prius quam dicatur quod de Jesse et David sit genere
nasciturus, per translationem fractae lagunculae passio illius demonstratur:
quod, volente Deo, idcirco caro ejus morti tradita sit, ut Judaeorum sublimitas
destruatur, et excelsi quondam in terram corruant; et Libanus cum suis cedris
succidatur, de quo in Zacharia legimus: <i>Aperi, Libane, portas tuas, et
comedat ignis cedros tuas: ulula, abies, quia cecidit cedrus, quoniam magnifici
vastati sunt (Zach. XI, 1, 2)</i>. Quod autem a Patre contritus et
percussus esse dicatur, et illud indicio est: <i>Percutiam pastorem, et oves
dissipabuntur (Zac. XIII, 7)</i>. Et aliud testimonium: <i>Quoniam quem
tu percussisti, ipsi persecuti sunt (Psal. LXVIII, 2)</i>. Verbum
Hebraicum PHURA <span dir=RTL>(&#1508;&#1488;&#1512;&#1492;)</span><span
dir=LTR></span><span dir=LTR></span>, quod Aquila <span
class=g>&#954;&#949;&#961;&#945;&#956;&#949;&#8150;&#959;&#957;</span>
interpretatus est, Theodotio Symmachusque verterunt <span
class=g>&#955;&#951;&#957;&#972;&#957;</span>, id est, <i>torcular,</i> quod et
ipsum juxta inscriptionem trium psalmorum dominicam significat passionem, ipso
dicente in Isaia: <i>Torcular calcavi solus, et de gentibus vir non erat
mecum (Isa. LXIII, 3)</i>. LXX autem pro <i>torculari,</i> novum sensum
inferentes, <i>gloriosos</i> interpretati sunt.</p>

<p><i>(Cap. XI.â€”Vers 1, 2.) Et egredietur virga de radice Jesse, et flos
de radice ejus ascendet: Et requiescet super eum Spiritus Domini, spiritus
sapientiae et intellectus: spiritus consilii et fortitudinis: spiritus
scientiae et pietatis: et replebit eum spiritus timoris Domini.</i> Usque ad
principium Visionis, vel ponderis Babylonis, quod vidit Isaias filius Amos,
omnis haec prophetia de Christo est, quam per partes volumus explanare, ne
simul proposita atque disserta lectoris confundat memoriam. Virgam et florem de
radice Jesse, ipsum Dominum Judaei interpretantur: quod scilicet in virga
regnantis potentia, in flore pulchritudo monstretur. Nos autem virgam de radice
Jesse, sanctam Mariam Virginem intelligamus, quae nullum habuit sibi fruticem
cohaerentem; de qua et supra legimus: <i>Ecce Virgo concipiet et pariet filium</i>
<i>(Isa. VII, 14)</i>. Et florem Dominum Salvatorem, qui dicit in Cantico
Canticorum: <i>Ego flos campi et lilium convallium (Cant. II, 1)</i>.
Pro <i>radice,</i> quam soli LXX transtulerunt, in Hebraico scriptum habet GEZA
<span dir=RTL>(&#1490;&#1494;&#1506;)</span><span dir=LTR></span><span
dir=LTR></span>, quod Aquila et Symmachus et Theodotio <span
class=g>&#954;&#959;&#961;&#956;&#8056;&#957;</span> interpretati sunt, id est,
<i>truncum</i>. Et pro flore qui Hebraice dicitur NESER <span
dir=RTL>(&#1504;&#1510;&#1512;)</span><span dir=LTR></span><span
dir=LTR></span>, <i>germen</i> transtulerunt, ut ostenderent, quod multo
post tempore Babylonicae captivitatis, nullo de stirpe David
antiqui regni gloriam possidente, quasi de trunco Maria, et de Maria
Christus exortus sit. Illud quod in Evangelio Matthaei omnes quaerunt
Ecclesiastici, et non inveniunt ubi scriptum sit, <i>Quoniam Nazaraeus
vocabitur (Matth. II, 23)</i>, eruditi Hebraeorum de hoc loco assumptum
putant. Sed sciendum quod hic NESER, per SADE litteram scribatur: cujus
proprietatem et sonum inter <i>z</i> et <i>s</i> Latinus sermo non exprimit. Est
enim stridulus, et strictis dentibus vix linguae impressione profertur: ex qua
etiam Sion urbs scribitur. Porro Nazaraei, quos LXX <i>sanctificatos,</i>
Symmachus <i>separatos,</i> transtulerunt, per ZAIN <span
dir=RTL>(&#1494;)</span><span dir=LTR></span><span dir=LTR></span>
semper scribuntur elementum. Super hunc igitur florem, qui de trunco et de
radice Jesse per Mariam Virginem repente consurget, requiescet spiritus Domini,
quia in ipso complacuit omnem plenitudinem divinitatis habitare corporaliter:
nequaquam per partes, ut in caeteris Sanctis; sed juxta Evangelium quod Hebraeo
sermone conscriptum legunt Nazaraei: <i>Descendet super eum omnis fons Spiritus
sancti.</i> Dominus autem Spiritus est, et ubi Spiritus Domini, ibi libertas <i>(II
Cor. III, 17)</i>. In eodem Matthaei volumine legimus illud quod in
consequentibus scribitur: <i>Ecce puer meus quem elegi: electus meus in quo
complacuit animae meae: ponam spiritum meum super illum: judicium gentibus
proferet (Matth. XII, 18)</i>, ad Salvatoris referri intelligentiam, in
quo requievit Spiritus Domini, id est, aeterna habitatione permansit: non ut avolaret,
et rursum ad eum descenderet; sed juxta Joannis Baptistae testimonium jugiter
permaneret, qui ait: <i>Vidi Spiritum descendentem quasi columbam de coelo, et
manentem in eo, et ego nesciebam illum: sed qui me misit baptizare in aqua,
ille mihi dixit: Super quem videris Spiritum descendentem et manentem in eo,
ipse est qui baptizat in Spiritu sancto (Joan. XXXII, 33)</i>. Porro in
Evangelio, cujus supra fecimus mentionem, haec scripta reperimus: <i>Factum est
autem cum ascendisset Dominus de aqua, descendit fons omnis Spiritus sancti, et
requievit super eum, et dixit illi: Fili mi, in omnibus prophetis exspectabam
te, ut venires, et requiescerem in te. Tu es enim requies mea, tu es filius
meus primogenitus, qui regnas in sempiternum.</i> Qui Spiritus Domini appellatur
et Spiritus sapientiae; <i>omnia</i> enim <i>per ipsum facta sunt; et sine ipso
factum est nihil, quod factum est (Joan. I, 3)</i>. Et in Psalmis
canitur: <i>Quam magnificata sunt opera tua, Domine! omnia in sapientia fecisti</i>
<i>(Ps. XCI, 24)</i>. Et Apostolus scribit: <i>Christus Dei virtus et Dei
sapientia (I Cor. I)</i>. Et in Proverbiis legitur: <i>Deus in sapientia
sua fundavit terram, et paravit coelos in prudentia (Prov. III, 19)</i>.
Et quomodo idem sermo Dei vocatur lux, et vita, et resurrectio: sic spiritus
sapientiae et intellectus, et consilii et fortitudinis, et scientiae, et
pietatis, ac timoris Domini nuncupatur: non quod diversus sit juxta
differentias nominum, sed unus atque idem cunctarum virtutum fons sit atque
principium. Absque Christo igitur nec sapiens quis esse potest, nec
intelligens, nec consiliarius, nec fortis, nec eruditus, nec pius, nec plenus
timoris Dei. Et hoc notandum quod Spiritus Domini, sapientiae, et intellectus,
consilii, et fortitudinis, et scientiae, et pietatis, et timoris Domini, id
est, septenarius numerus, qui septem oculi in uno lapide dicuntur in Zacharia <i>(Cap.
III)</i>, requiescat super virgam et florem, qui de Jesse, ac per hoc David
stirpe surrexit. Specialiter autem spiritus timoris Domini impleverit eum
propter eos qui timore Domini indigent: quia parvuli sunt, quem foras mittit
perfecta dilectio. Qui enim timet, poenam habet, et non est perfectus <i>(I
Joan. IV, 18)</i>. Unde et Apostolus loquitur ad credentes: <i>Non enim
accepistis spiritum servitutis iterum in timore: sed accepistis Spiritum
adoptionis, in quo clamamus Abba Pater (Rom. VIII, 15)</i>. Et in
Malachia legimus: <i>Si pater ego sum, ubi est gloria mea? et si Dominus ego
sum. ubi est timor meus (Malach. I, 6)</i>? de quo timore cantatur in
Psalmo; <i>Venite, filii, audite me: timorem Domini docebo vos (Ps. XXXIII,
12)</i>.</p>

<p><i>(Vers. 3 seqq.) Non secundum visionem oculorum judicabit, neque
secundum auditum aurium arguet: sed judicabit in justitia pauperes, et arguet
in aequitate pro mansuetis terrae, et percutiet terram virga oris sui, et
spiritu labiorum suorum interficiet impium. Et erit justitia cingulum lumborum
ejus, et fides cinctorium renum ejus.</i> Haec nos ad primum adventum referimus
Salvatoris: Judaei in fine mundi contendunt futura. Porro LXX transtulerunt: <i>Non
secundum gloriam judicabit, neque juxta sermonem arguet: sed judicabit humili</i>
[Al. <i>humile judicium] judicio, et arguet humiles terrae.</i> Nullius enim
personam accipit in judicio: sed Scribis et Pharisaeis ac principibus loquitur:
<i>Vae vobis, hypocritae:</i> Et, <i>Auferetur a vobis regnum Dei, et dabitur
genti facienti fructus ejus (Matth. XXIII, 13, et XXI, 3)</i>. Nec
secundum sermonem et auditum aurium corripuit. Illis enim dicentibus: <i>Magister,
scimus quia verax es, et viam Dei in veritate doces, et non ad te pertinet de
aliquo: neque enim vides in faciem hominum (Matth. XXII, 16)</i>: sciens
malitiam eorum, respondebat: <i>Quid me tentatis, hypocritae?</i> et caetera
his similia. Judicabat autem in justitia pauperes spiritu, quorum est regnum
Dei: et arguebat in aequitate mansuetos et humiles terrae, dicens ad Apostolos:
<i>Adhuc et vos insipientes estis?</i> Et iterum: <i>Necdum scitis neque
intelligitis?</i> Et ad Petrum specialiter: <i>Modicae fidei, quare dubitasti</i>
<i>(Marc. VIII, 17)</i>? Vel certe pro humilibus atque mansuetis alios
arguebat, qui eos opprimere conabantur <i>(Mat. XIV, 31)</i>. Percussit quoque
omnia terrena opera virga, sive ut LXX transtulerunt, <i>verbo oris sui,</i>
loquens in Evangelio: <i>Nolite putare, quia venerim mittere pacem super
terram: non enim veni mittere pacem, sed gladium. Et spiritu labiorum suorum
interficiet impium (Mat. X, 34, et Luc. XII, 51)</i>: de quo in nono
psalmo legimus: <i>Increpasti gentes, et periit impius: nomen eorum delesti in
saeculum et in saeculum saeculi (Ps. IX, 6)</i>. Et Paulus Apostolus
scribit: <i>Quem Dominus Jesus interficiet spiritu oris sui (II Thess.
II, 8; Ephes. VI)</i>. Percusso autem impio, accinctus est Dominus justitia et
veritate et fide. Ipse enim factus est nobis a Deo sapientia, et justitia, et
sanctificatio et redemptio <i>(I Cor. I)</i>, qui et in Evangelio loquitur: <i>Ego
sum lux, et vita, et veritas (Joan. VIII, 6 et XIV)</i>. Et de Psalmis
dicitur: <i>Veritas de terra orta est: et justitia de coelo prospexit (Ps.
LXXXIV, 2)</i>. Unde et Apostolus hortatur Ephesios: <i>State ergo succincti
lumbos vestros in veritate, et induti lorica justitiae (Eph. VI, 14)</i>.
Quod si pro veritate, <i>fides</i> legitur, illud dicendum, quod cingulum
Domini, quo cinctus est Jeremias <i>(Jerem. XIII)</i>, fides credentium sit.</p>

<p><i>(Vers. 6 seqq.)</i>. <i>Habitabit lupus cum agno, et pardus cum haedo
accubabit; vitulus, et leo, et ovis simul morabuntur, et puer parvulus minabit
eos. Vitulus et ursus pascentur: simul requiescent catuli eorum, et leo quasi
bos comedet paleas. Et delectabitur infans ab ubere super foramine aspidis; et
in caverna reguli, qui ablactatus fuerit, manum suam mittet. Non nocebunt, et
non occident in universo monte sancto meo, quia repleta est terra scientia
Domini: sicut aquae maris operientes.</i> Haec quoque Judaei et nostri
judaizantes juxta litteram futura contendunt, ut in claritate Christi, quem
putant in fine mundi esse venturum, omnes bestiae redigantur in mansuetudinem,
et pristina feritate deposita, lupus et agnus pascantur simul, et caetera cum
caeteris, quae nunc videmus sibi esse contraria. Quos interrogare debemus, si
omnia praesentis loci sic accipiuntur, ut scripta sunt, et nihil refertur ad
intelligentiam spiritalem, juxta illud Apostoli, qui ait: <i>Benedictus Deus,
et Pater Domini nostri Jesu Christi, qui benedixit nos in omni benedictione
spiritali in coelestibus in Christo (II Cor., I, 3)</i>, ergo et radix,
et virga, et flos non referantur ad sensum: terraque percussa verbo Dei, et
interfectus impius spiritu labiorum ejus, sic intelligantur, ut scripta sunt:
et docere cogantur, quomodo rebus incorporeis, justitia, et veritate, renes
Domini circumdentur? Sed et hoc eos interrogemus, quid dignum sit Domini
majestate, ut lupus et agnus pascantur simul, et pardus cum haedo accubet, et
leo paleas comedat, et puer parvulus mittat manum suam in foramine aspidum?
nisi forte juxta fabulas poetarum, aureum nobis Saturni saeculum restituent, in
quo lupi et agni pascentur simul, et mulso vino plena current flumina, et de
foliis arborum stillabunt mella dulcissima, lacteisque fontibus omnia
complebuntur. Quod si responderint pro beatitudine temporum haec futura, ut
absque cujusquam noxa, homines bonis omnibus perfruantur, audiant a nobis,
nihil esse bonum nisi virtutem, et nihil malum nisi vitium, dicente Psalmista: <i>Quis
est homo qui vult vitam, et diligit dies videre bonos? Compesce linguam tuam a
malo, et labia tua ne loquantur dolum. Declina a malo, et fac bonum (Psal.
XXXIII, 14; XXX, 27)</i>. Divitiae autem, et sanitas corporis, et rerum omnium
abundantia, et his contraria, paupertas, infirmitas, et inopia, etiam apud
philosophos saeculi, nec inter bona reputantur, nec inter mala, sed appellantur
indifferentia. Unde et Stoici, qui nostro dogmati in plerisque concordant,
nihil appellant bonum, nisi solam honestatem atque virtutem: nihil malum, nisi
turpitudinem. Haec breviter diximus, ut Judaizantes nostros gravissimo somno
stertere convincamus. Caeterum juxta vivificantem spiritum facilis
intelligentia est. Lupus enim Paulus, qui primum persequebatur, et lacerabat
Ecclesiam, de quo dictum est: <i>Benjamin lupus rapax,</i> habitavit cum agno,
vel Anania a quo baptizatus est <i>(Gen. XLIX, 27; Act. VIII)</i>, vel Petro
apostolo, cui dictum est: <i>Pasce agnos meos (Joan. XXI)</i>. Et pardus
qui prius non mutabat varietates suas, lotus in fonte Domini accubuit cum
haedo, non qui a sinistris est, sed qui immolatur in pascha Domini. Et hoc
notandum, quod non agnus et haedus habitent, et accubent cum lupo et pardo, sed
lupus et pardus agni et haedi imitentur innocentiam. Leo quoque prius
ferocissimum, et ovis, et vitulus pariter morabuntur. Quod quotidie cernimus in
Ecclesia, divites et pauperes, potentes et humiles, reges atque privatos
pariter commorari, et a pueris parvulis, quos Apostolos intelligimus, et
Apostolicos viros, imperitos sermone, sed non scientia, regi in Ecclesia. Qui
cum inter se disciplina Domini fuerint foederati, ita ut eorum quoque familiae
conjungantur, tunc complebitur: <i>Simul requiescent catuli eorum.</i> Leo
quoque non carnes comedet, sed paleas, quod scilicet vescatur cibo simplici. Et
hic observandum, quod non bos carnes, sed leo paleas comedat. Paleas puto in
Scripturis sanctis verba simplicia intelligi. Triticum autem, et interiorem
medullam, sensum qui invenitur in littera: et frequenter evenit, ut homines
saeculi, mystica nescientes, simplici Scripturarum lectione pascantur. Infans
quoque, qui malitia parvulus est, mittit manum in foramine aspidis, et de
obsessis hominum corporibus fugat daemones. Qui autem ablactatus est, nequaquam
lacte nutritur infantiae, sed jam solido vescitur cibo. Iste in reguli cavernam
mittit manum, hoc est, in ipsius Satanae habitaculum, et inde eum extrahit.
Unde et Apostolis potestas data est, ut calcarent super serpentes, et
scorpiones, et super omnem fortitudinem inimici <i>(Luc. X)</i>. Nocere autem
et occidere nequaquam poterunt venenata prius animalia eos qui habitaverint in
monte sancto Dei, quod interpretatur Ecclesia, de quo in Evangelio dicitur: <i>Non
potest civitas abscondi super montem posita (Mat. V, 14)</i>. At ne hoc
putemus dici de monte Sion juxta Hebraeorum errorem, sequenti versiculo
Evangelicae praedicationis sacramenta monstrantur: <i>Quia repleta est terra
scientia Domini:</i> hoc est illud quod supra dicebatur obscurius: <i>Habitabit
lupus cum agno, et pardus cum haedo accubabit;</i> et juxta consuetudinem suam
prophetalia in fine verba panduntur: <i>Sicut aquae,</i> inquit, <i>maris
operientes.</i> Quomodo aquae maris operiunt profunda maris, hoc est, terram
quae operta est fluctibus, sic scientia Domini omnis terra complebitur. Quam
diversorum prius morum conjunctionem etiam beatus Apostolus Petrus in vase
linteo <i>(Act. X)</i>, quod de coelo dimissum est, se vidisse testatur,
habente quatuor principia, quae quatuor mundi plagas intelligimus, ut repletam
terram Dei scientia cognoscamus: in quo vase erant quadrupedia, et serpentes,
et bestiae, et volatilia coeli, ut quod Arca in diluvio, hoc Ecclesia praestet
in mundo. <i>In die illa radix Jesse, qui stat in signum populorum: ipsum
gentes deprecabuntur, et erit sepulcrum ejus gloriosum.</i> LXX: <i>Et erit in
die illa radix Jesse, et qui consurget, ut princeps sit gentium, in ipso gentes
sperabunt, et erit requies ejus honor.</i> Pro requie ejus, in Hebraico positum
est, MNUATHO <span dir=RTL>(&#1502;&#1504;&#1492;&#1514;&#1493;)</span><span
dir=LTR></span><span dir=LTR></span>, quod omnes similiter transtulerunt. Pro
honore quoque in Hebraeo legitur CHABOD <span
dir=RTL>(&#1499;&#1489;&#1493;&#1491;)</span><span dir=LTR></span><span
dir=LTR></span>, quod perspicue <i>gloriam</i> sonat. Et est sensus: erit mors
ejus gloriosa, ut impleatur illud quod Salvator in Evangelio deprecatur: <i>Pater,
glorifica me gloria, quam habui prius quam mundus esset apud te (Joan.
XVII, 5)</i>. Dictum est de nativitate ejus, dictum est de caeteris in medio
Sacramentis: venit ad mortem, quae non consueto mortalium nomine, sed quia in
Christo erat vita perpetua, <i>requies</i> appellatur. Nos autem, ut manifestum
legenti sensum faceremus, pro <i>dormitione,</i> et <i>requie,</i> altero
verbo, sed eodem sensu, <i>sepulcrum</i> vertimus. In tempore igitur illo,
quando Christi in toto mundo Evangelium coruscarit, et repleta fuerit omnis
terra scientia Domini, sicut aquae maris terram operientes, erit radix Jesse,
et qui de ejus stirpe conscendet in signum omnium populorum, ut videant populi
signum Filii hominis in coelo <i>(Matth. XIV)</i>. Qui habebit cornua in
manibus suis, in quibus abscondetur fortitudo ejus, ut exaltatus omnia trahat
ad se <i>(Abac. III)</i>. Sive ut LXX transtulerunt, resurget a mortuis, ut
princeps sit omnium nationum, et universae gentes sperent in eo. Quod etiam
Jacob <i>(Gen. XLIX, 10)</i> de tribu Juda mystico sermone testatur: <i>Non
deficiet princeps ex Juda, neque dux de femoribus ejus, donec veniat cui
repositum est, et ipse erit exspectatio gentium. Et erit in die illa, adjiciet
Dominus secundo manum suam ad possidendum residuum populi sui, quod
derelinquetur ab Assyriis, et ab Aegypto, et a Phetros, et ab Aethiopia, et ab
Aelam, et a Sennaar, et ab Emath, et ab insulis maris. Et levabit signum in
nationes, et congregabit profugos Israel, et dispersos Judae colliget a quatuor
plagis terrae: et auferetur zelus Ephraim, et hostes Juda peribunt. Ephraim non
aemulabitur Judam, et Judas non pugnabit contra Ephraim. Et volabunt in humero
Philisthiim per mare, simul praedabuntur filios Orientis: et Idumaea et Moab
praeceptum manus eorum, et filii Ammon obedientes erunt.</i> In die illa, hoc
est, in illo tempore, de qua et supra dictum est, cum surrexerit radix Jesse in
signum populorum, sive ut dominetur gentium, apponet Dominus secundo manum
suam, ut nequaquam juxta nostros Judaizantes in fine mundi, cum intraverit
plenitudo gentium, tunc omnis Israel salvus fiat <i>(Rom. XI)</i>; sed haec
omnia in primo intelligamus adventu. Neque enim possumus, cum una dies dicatur
et nunc et supra, illam referre ad primum adventum, et istam ad secundum: ne
per haec quae sequuntur, et illa quae praecesserunt ad eum referenda sint
Christum, quem Judaei necdum venisse, sed venturum esse contendunt. Post
vocationem igitur gentium, quae quondam in caudam reputatae sunt, Israel in
caudam reputabitur <i>(Sup., cap. X)</i>: ut apponat Dominus secundo manum
suam, et possideat residuum populi sui, de quo et supra legimus, non omnem
Israel, sed reliquias esse salvandas, quae relictae fuerint ab Assyriis et ab
Aegypto, et a diversis per circuitum nationibus. Primum enim duodecim Apostoli,
et septuaginta, et centum viginti animae, et quingenti, quibus pariter
congregatis Dominus apparuit, deinde tria millia, et quinque millia Judaeorum
in Dominum crediderunt. Jacobus quoque ad Paulum apostolum loquitur, qui et
ipse de reliquis erat: <i>Vides, frater, quanta millia sint Judaeorum
credentium? hi omnes aemulatores legis sunt (Act. XXI, 20)</i>. Et in
eodem volumine legimus: <i>Erant autem in Jerusalem habitantes Judaei viri
timorati, de universis gentibus quae sub coelo sunt,</i> qui omnes mirabantur
atque dicebant: <i>Nonne isti Galilaei sunt, et quomodo nos audivimus
unusquisque linguam nostram, in qua nati sumus? Parthi, et Medi, et Elamitae,
et habitantes in Mesopotamia et Syria, Cappadocia, Ponto et Asia, Phrygia et
Ramphilia, et Aegypto et Libya, et Cyrene, et advenae Romani, Judaei et
Proselyti, Cretes et Arabes audivimus loquentes eos nostris linguis magnalia
Dei (Act. II, 5 seqq.)</i>. De his igitur universis gentibus per
Apostolos Israel reliquiae salvabuntur. Tradunt Ecclesiasticae historiae, quod
Apostoli in toto orbe dispersi Evangelium praedicarint: ita ut quidam Persas
Indosque penetrarent, et Aethiopia daret manus suas Deo, et trans flumina
Aethiopiae inde Christo munera deferrentur. Ac ne solum orientales populos
significare videatur, jungit et reliqua: <i>Et ab insulis maris.</i> Insulas
autem maris occidentalem plagam significat, quae Oceani ambitu clauditur.
Levabit igitur signum Crucis in universas nationes, et de synagogis Judaeorum
primum Israel populum congregabit, ut Apostoli praeceptum Salvatoris implerent,
qui dixerat: <i>Ite ad oves perditas domus Israel (Matth. X, 6)</i>.
Denique et Paulus ad incredulos loquitur ex Judaeis: <i>Vobis oportebat primum
loqui verbum Dei; sed quoniam repulistis illud, et indignos vos judicastis
aeternae vitae, ecce convertimur ad gentes, sicut praecepit nobis Dominus (Act.
XIII, 46, 47)</i>. Quatuor autem plagas, orientem, et occidentem, meridiem et
septentrionem significat, ut per haec mundi vocatio demonstretur. Eo tempore,
inquit Isaias, nequaquam Ephraim et Judas, qui nunc, me prophetante, inter se
hostili odio dissident, inimici erunt, sed juxta Ezechielis prophetiam, duae
virgae in unam virgam copulabuntur, et jungentur in Christi Ecclesia, qui prius
fuerant separati <i>(Ezech. VII)</i>, ita ut in gentibus communi labore
desudent, et volent in humero Philisthiim per mare, hoc est, primum maritimis
praedicent Palaestinis [<i>Al.</i> Palaestinae] et per mare volucri cursu
pergant ad caeteras nationes. Sive juxta LXX Interpretes: <i>volabunt in
navibus alienigenarum, mare simul praedabuntur:</i> quod de unius Pauli
apostoli exemplo intelligamus, qui per Pamphiliam, et Asiam, et Macedoniam, et
Achaiam, et diversas insulas atque provincias, ad Italiam quoque <i>(Act.
XXVIII)</i>, et ut ipse scribit, ad Hispanias, alienigenarum portatus est
navibus <i>(Rom. XV)</i>. Igitur Ephraim et Judas, id est, qui de duodecim
tribubus in Christum crediderunt ex Judaeis, simul praedabuntur Orientem, et in
Idumaea et Moab extendent manus suas, juxta illud quod sub persona David
Christus mystice loquitur: <i>In Idumaeam extendam calceamentum meum: mihi
alienigenae servient (Ps. LIX, 10)</i>. Hae enim gentes eo tempore quo
Isaias prophetabat, adversariae erant populo Judaeorum, et idcirco nunc dicit
quod postquam surrexerit radix Jesse, ut regnet in gentibus, et vexillum Crucis
ob salutem totius orbis fuerit elevatum, tunc etiam Idumaea et Moab et filii
Ammon, omnis scilicet Arabiae latitudo dent Apostolis manus, et in locis
idololatriae Christi Ecclesiae suscitentur. <i>Et desolabit Dominus linguam
maris Aegypti, et levabit manum super flumen in fortitudine spiritus sui, et
percutiet eum in rivis septem: ita ut transeant per eum calciati. Et erit via
residuo populo meo qui relinquetur ab Assyriis, sicut fuit Israel in die qua
ascendit de terra Aegypti.</i> Quomodo Idumaea et Moab, et filii Ammon tradent
manus suas Apostolis, ut obediant Evangelicae praedicationi, sic ipse Dominus
qui in Apostolis suis illa perfecit, desolabit non mare juxta LXX, sed juxta
Hebraeos, linguam maris Aegypti, quae prius contra Dominum blasphemabat et
superstitioni Aegyptiae praeerat. Unde et in Psalmis legimus: <i>Hoc mare
magnum et spatiosum, ibi reptilia quorum non est numerus (Psal. X, 25,
26)</i>. Quibus infertur: <i>Draco iste quem plasmasti, ut illuderet ei.</i>
Desolabit igitur, sive interficiet, hoc est <span
class=g>&#7936;&#957;&#945;&#952;&#949;&#956;&#945;&#964;&#8055;&#963;&#949;&#953;</span>,
ut Theodotio, Aquila et Symmachus transtulerunt, linguam maris Aegypti, et
levabit manum suam super flumina Aegypti in fortitudine spiritus sui, vel
spiritu violentissimo, quod regnum intelligimus Romanorum. Regnante enim
Caesare Augusto <i>(Luc. II)</i>, quando flos de radice Jesse conscendit, et in
orbe Romano prima facta est descriptio, potentissimum prius regnum Aegyptiorum,
quod multis duravit aetatibus, Cleopatrae morte destructum est, et percussus
est amnis Aegyptius in septem rivis, sive in septem vallibus. Nilus enim
aquarum multarum, qui prius uno fluebat alveo, et intransibilis erat, in septem
valles humillimas et rivos divisus est atque concisus, ut calciatis pedibus
transiretur. Hoc autem Tropologice significat, quod gentem Aegyptiorum, in
tantum idololatriae et vanissimae superstitioni deditam, ut accipitres,
noctuas, canes, et hircos, et asinos, divino nomine consecrarent, de infinita
regni potentia per singulos Romani imperii judices distribuerit, ut alium
judicem habeat Thebe, alium Libya, alium Pentapolis, alium Aegyptus, alium
Alexandria, et diversae regiones, quas <span
class=g>&#957;&#972;&#956;&#959;&#965;&#962;</span> Aegyptii vocant. Propterea
autem sub metaphora Nilus divisus in partes est, et scissus [Al. <i>caesus</i>]
in rivos, ut possit absque ullo impedimento Evangelicus sermo discurrere, et ad
populos Aegypti ultimos pervenire. Et quomodo temporibus Moysi Rubrum siccatum
est mare, ut populus de Aegypto transfugeret: sic e contrario Aegypti flumina
siccabuntur, ut reliquiae populi Dei, quae ab Assyriis et diversis gentibus
salvabuntur, transeant in Aegyptum, nequaquam fugientes eam, sed capientes et
suo calcantes pede. Prudens et christianus lector hanc habeat repromissionum
 prophetalium regulam, ut quae Judaei et nostri, immo non nostri Judaizantes,
carnaliter futura contendunt, nos spiritualiter jam transacta doceamus, ne per
occasionem istiusmodi fabularum et inextricabilium juxta Apostolum <i>(II Tim.
II)</i> quaestionum, judaizare cogamur.</p>

<p><i>(CAP. XII.â€”Vers. 1, 2.) Et dices in die illa: Confitebor tibi,
Domine, quoniam iratus es mihi: conversus est furor tuus, et consolatus es me.
Ecce Deus Salvator meus, fiducialiter agam, et non timebo, quia fortitudo mea,
et laus mea Dominus Deus, et factus est mihi in salutem.</i> Qui prius in
solitudine dixeratis, quando ascendistis de terra Aegypti, et mare siccatum est
Rubrum: <i>Cantemus Domino, gloriose enim magnificatus</i> [Al. <i>honorificatus]
est (Exod. XV, 1)</i>, et reliqua: nunc percussa lingua maris Aegypti,
et flumine illius arefacto atque conciso, et humiliato, glorificate Dominum, et
dicite: <i>Confitebor tibi, Domine:</i> quoniam qui iram merui et furorem tuum,
misericordiam consecutus sum; tu es enim Salvator meus, id est, Jesus, et
nequaquam fiduciam habeo in idolis, nec timebo quae non sunt timenda; sed tu es
fortitudo mea, et laus mea, qui factus es mihi in salutem. Audiat
sceleratissima haeresis, factum Dominum his qui salvantur, et quorum prius
Dominus non erat, ut creationem in Scripturis sanctis atque facturam, non
semper conditionem eorum quae non erant, sed interdum gratiam in eos qui
meruerint sibi Deum fieri, intelligamus.</p>

<p><i>(Vers. 3.) Haurietis aquas in gaudio, de fontibus Salvatoris.</i>
Quem supra Emmanuel, deinde, spolia detrahe, festina praedari, et reliquis
appellarat nominibus, ne videretur alter esse praeter eum quem Gabriel Virgini
nuntiavit, dicens: <i>Et vocabis nomen ejus Jesum, ipse enim salvum faciet
populum suum (Matth. I, 21)</i>: nunc vocat Salvatorem, et de ejus
fontibus aquas praedicat hauriendas, nequaquam de aquis fluminis Aegypti, quae
percussae sunt, neque de aquis fluminis Rasin, sed de fontibus <i>Jesu,</i> hoc
enim Hebraeorum lingua <i>Salvator</i> exprimitur. Unde et ipse clamabat in
Evangelio, <i>Qui sitit, veniat ad me, et bibat. Qui crediderit in me, sicut
dicit Scriptura: Flumina de ventre ejus fluent aquae vivae. Hoc autem,</i>
inquit Evangelista, <i>dicebat de Spiritu sancto, quem credentes in eum
accepturi erant.</i> Et in alio ipse loquitur Evangelii loco: <i>Qui biberit de
aqua quam ego dedero ei, non sitiet in aeternum: sed aqua quam ego dabo ei,
fiet in eo fons aquae salientis in vitam aeternam (Joan. VII, 8; IV, 13,
14)</i>. Fontes Salvatoris, doctrinam intelligamus Evangelicam, de qua in sexagesimo
septimo psalmo legimus, <i>In Ecclesiis benedicite Deo Domino de fontibus
Israel (Psal. LXVII, 27)</i>.</p>

<p><i>(Vers. 4, 5.) Et dicetis in illa die, confitemini Domino et
invocate nomen ejus: notas facite in populis adinventiones ejus: mementote,
quoniam excelsum est nomen ejus. Cantate Domino, quoniam magnifice fecit:
annuntiate hoc in universa terra.</i> Haec praecipiuntur ab Apostolis et
reliquiis Israel his qui de gentibus crediderunt: ut soli confiteantur Domino,
et idolis derelictis, invocent nomen ejus: et cuncta opera ejus praedicent
infidelibus; ut sciant, quoniam solus excelsus est: cui cantandum sit quod
magnifice fecerit, et in omni orbe illius misericordia praedicetur.</p>

<p><i>(Vers. 6.) Exsulta et lauda, habitatio Sion: quia magnus in medio
tui Sanctus Israel.</i> Primum dicendum juxta litteram: O habitatio Sion,
exsulta et lauda Deum tuum, quod qui tuus ante videbatur Deus, et modicis
Judaeae terrae claudebatur angustiis, nunc repleverit omnem terram scientia
sua, et de morte consurgens, regnet in gentibus, et ipsum nationes deprecentur,
atque adorent; ita dumtaxat, ut adjiciat secundo manum suam et possidendum quod
reliquum est populi sui, et congregandos profugos Israel, et dispersos Juda
colligendos a quatuor plagis terrae: quia seminarium Evangelii per Apostolos, qui
ex Judaeis erant, processit a fontibus Israel. Melius autem est, ut <i>Sion,</i>
id est, <i>speculam</i> in sublimibus collocatam, interpretemur Ecclesiam, de
qua et quinquagesimus psalmus canit: <i>Benigne fac, Domine, in bona voluntate
tua Sion, et aedificentur muri Jerusalem (Psal. L, 20)</i>; ut
acceptabile fiat in ea Deo sacrificium justitiae, oblationes, et haulocausta,
et vitulus, quem filio poenitenti pater clementissimus immolavit
<i>(Luc. XV)</i>.</p>

<hr align=center width=300 size=1 style='color:#c0c0c0'>

<p class=c><a href="index.htm">Index</a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="isa05.htm">Poster</a></p>

</td></tr>
</table>

</body>
</html>
