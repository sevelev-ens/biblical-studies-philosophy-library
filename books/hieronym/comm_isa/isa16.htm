<html>
<head>
<title>Hieronymus. Commentarii in Isaiam. Liber XVI</title>
<meta name="author" content="Ruslan Khazarzar">
<meta name="keywords" content="Library of Ruslan Khazarzar, Hieronymus">
<meta name="description" content="Hieronymus, Commentarii in Isaiam">
<meta http-equiv="pragma" content="no-cache">
<style>
<!--
body      {background-color:#ffffff;color:#000000}
table     {background-color:#ffffff}
h1        {font-family:"Arial";font-size:16pt;margin-bottom:16pt;margin-top:16pt;text-align:center}
h2        {font-family:"Arial";font-size:14pt;margin-bottom:14pt;margin-top:14pt;text-align:center}
h3        {font-family:"Arial";font-size:12pt;margin-bottom:12pt;margin-top:12pt;text-align:center}
h4        {font-family:"Arial";font-size:11pt;margin-bottom:8pt;margin-top:8pt;text-align:center}
p         {font-family:"Arial";font-size:10pt;margin-bottom:2pt;margin-top:2pt;text-align:justify;text-indent:0pt}
p.m       {font-family:"Arial";font-size:9pt;margin-bottom:0pt;margin-top:0pt;text-align:justify;text-indent:25pt}
p.r       {font-family:"Arial";font-size:9pt;margin-bottom:0pt;margin-top:0pt;text-align:right;text-indent:0pt}
p.l       {font-family:"Arial";font-size:9pt;margin-bottom:0pt;margin-top:0pt;text-align:left;text-indent:0pt}
p.s       {font-family:"Arial";font-size:8pt;margin-bottom:0pt;margin-top:0pt;text-align:justify;text-indent:0pt}
p.c       {font-family:"Arial";font-size:9pt;margin-top:0pt;margin-bottom:0pt;text-align:center;text-indent:0pt}
a:link    {color:#000000;text-decoration:none}
a:visited {color:#000000;text-decoration:none}
a:active  {text-decoration:none}
a:hover   {color:#000000;text-decoration:underline}
span.g    {font-family:"Arial Unicode MS,Palatino Linotype,Code2000,TITUS Cyberbit Basic,Athena,Vusillus Old Face"}
span.h    {direction:rtl;font-size:12.0pt;font-family:"David"}
//-->
</style>
</head>

<body onselectstart="return false" oncopy="return false">

<table style='border:solid black .25pt' align=center cellpadding=15 cellspacing=0 width=700>
<tr><td>

<h2>Eusebii Hieronymi Stridonensis Presbyteri
<br>Commentariorum in Isaiam Prophetam
<br>libri duodeviginti</h2>

<h3>Liber decimus sextus</h3>

<p>Egregia disertissimi oratoris sententia est, Felices essent [<i>Al.</i>
esse] artes, si de illis soli artifices judicarent. Ac ne a profanis tantum
sumere videar exemplum, nimirum hoc illud est quod aliis verbis Propheta
demonstrat: <i>Beatus qui in aures loquitur audientium (Eccles. XXVI,
12)</i>: Qua felicitate tu, filia Eustochium, me compotem esse fecisti; nam cum
anterioris libri praefatiunculam legeres, in qua asserui, Apostolos et
Evangelistas ea tantum de Septuaginta Interpretibus, vel suis, vel eorum verbis
ponere testimonia, quae cum Hebraico consonarent: si qua autem ab aliis addita
sunt, omnino negligere: illico mihi non parvam quaestiunculam detulisti, quod
scilicet octo versus, qui leguntur in Ecclesiis, et in Hebraico non habentur,
tertii decimi psalmi, Apostolus usurparit, scribens ad Romanos: <i>Sepulcrum
patens est guttur eorum: linguis suis dolose agebant: Venenum aspidum sub
labiis eorum. Quorum os maledictione et amaritudine plenum est: Veloces pedes
eorum ad effundendum sanguinem: Contritio et infelicitas in viis eorum: Et viam
pacis non cognoverunt: Non est timor Dei ante oculos eorum (Rom. III, 13
seqq.)</i>. Quod cum audissem, quasi a fortissimo pugile percussus essem, coepi
tacitus aestuare, et stuporem mentis vultus pallore signare. Hebraeus, inquam,
ex Hebraeis, secundum legem Pharisaeus, eruditusque ad pedes Gamalielis, aut
ignoravit haec, aut eorum, qui lecturi erant, abusus est ignorantia <i>(Philipp.
VI, Act. XXII, 3)</i>. Quorum alterum ineruditi, alterum callidi est ad
malitiam, nec ejus qui dixerit: <i>Et si imperitus sermone, non tamen scientia</i>
<i>(II Cor. XI, 6)</i>; et iterum: <i>in simplicitate et sinceritate annuntiavi
vobis verbum (II Cor. I, 12)</i>. Tandem in memet reversus, unius diei
spatium postulavi, ut responsio mea nequaquam argumentum humani esset ingenii,
sed fructus assiduae lectionis. Itaque omnem Scripturam mente perlustrans,
animadverti, sicut omnis pene ad Romanos Epistola de veteri structa est
Instrumento, sic et hoc testimonium de Psalmis, et Isaia esse contextum <i>(Vers.
11)</i>. Nam duo primi versus: <i>Sepulcrum patens est guttur eorum: linguis
suis dolose agebant,</i> quinti psalmi sunt <i>(Vers. 11)</i>. Illud autem quod
sequitur: <i>Venenum aspidum sub labiis eorum,</i> centesimi tricesimi noni
Psalmi est <i>(Vers. 4)</i>. Rursumque quod dicitur: <i>Quorum os maledictione
et amaritudine plenum est,</i> de nono psalmo sumptum est <i>(Vers. 29)</i>.
Tres autem versiculi qui sequuntur: <i>Veloces pedes eorum ad effundendum
sanguinem: Contritio et infelicitas in viis eorum: Et viam pacis non
cognoverunt,</i> in Isaia propheta reperi, quos in decimo sexto explanationis
ejus libro, quem nunc dictare cupio, expositurus sum. Ultimus autem versus, id
est, octavus: <i>Non est timor Dei ante oculos eorum,</i> in tricesimi quinti
psalmi principio est. Nec in hoc cuiquam videatur esse diversum, si quod in
suis locis numero dicitur singulari, ab Apostolo pluraliter dicatur, qui
scribebat ad plurimos, et in unum sensum multa cogebat exempla. Arbitror
solutam quaestionem tuam, et nostram regulam super translatione veteris
Instrumenti concussam magis esse quam motam. Et non tam Apostolum de psalmo
tertio decimo sumpsisse, quod in Hebraico non habetur, quam eos qui artem
contexendarum inter se Scripturarum Apostoli nesciebant, quaesisse aptum locum,
ubi assumptum ab eo ponerent testimonium, quod absque auctoritate in Scriptura
positum non putabant. Denique omnes Graeciae tractatores, qui nobis eruditionis
suae in Psalmos Commentarios reliquerunt, hos versiculos veru annotant atque
praetereunt, liquido confitentes in Hebraico non haberi, nec esse in
Septuaginta Interpretibus, sed in editione Vulgata, quae Graece <span
class=g>&#954;&#959;&#953;&#957;&#8052;</span> dicitur, et in toto orbe diversa
est. Sed jam tempus est, ut coepto incumbamus operi, reliqua persequamur.</p>

<p><i>(Vers. 3, 4.) Vos autem accedite huc, filii auguratricis: semen
adulteri et fornicariae super quem lusistis? super quem dilatastis os, et
ejecistis linguam?</i> LXX: <i>Vos autem accedite huc, filii iniqui, semen
adulterorum et meretricis in quo lusistis? super quem aperuistis os vestrum: et
super quo ejecistis linguam vestram?</i> Sublato justo, cujus sepultura in pace
est, immo sublato de medio, vos qui estis filii iniquitatis, accedite ad me, et
audite quae dicam <i>(Joan. VIII)</i>. Quomodo enim qui facit iniquitatem,
servus est iniquitatis, sic qui juxta Judam proditorem, filius est perditionis,
appellari potest filius iniquitatis. Denique scriptum est de Domino Salvatore: <i>Et
filius iniquitatis non apponet ut affligat eum (Ps. LXXXVIII, 23)</i>.
Pro <i>iniquitate,</i> sive <i>iniquorum,</i> quod LXX transtulerunt, Theodotio
ipsum verbum Hebraicum posuit ONENA <span dir=RTL>(&#1506;&#1504;&#1504;&#1492;)</span><span dir=LTR></span><span dir=LTR></span>,
quod nos juxta Symmachum, <i>in auguratricem</i> vertimus, quod scilicet semper
Jerusalem, quae est mater audientium, idololatriae dedita fuerit. Quamobrem
appellat eos semen adulteri, sive adulterorum (de quibus dictum est: <i>Et
maechabantur in lignum et lapidem [Jerem. III, 9])</i> ac meretricis:
haud dubium quin eamdem significet, de qua supra legimus: <i>Quomodo facta est
meretrix civitas fidelis Sion (Isai. I, 21)</i>? <i>Super quem,</i>
inquit, <i>lusistis,</i> conspuentes faciem ejus, barbamque vellentes; et super
quem dilatastis et aperuistis os vestrum, et linguam ejecistis, dicentes ei: <i>Samaritanus
es, et daemonium habes (Joan. VIII, 48)</i>? Et iterum: <i>Iste non
ejicit daemonia, nisi in Beelzebub principe daemoniorum (Matth. XII, 24)</i>.
Et postea in passione: <i>Crucifige, crucifige talem (Luc. XXIII, 21)</i>.
Et rursum: <i>Sanguis ejus super nos et super filios nostros (Matth.
XXVII, 25)</i>. Et alibi: <i>Vah, qui destruis Templum, et in triduo instauras
illud. Alios salvos fecit, seipsum salvum facere non potest. Descendat nunc de
cruce, et credimus ei (Ibid. 40)</i>.</p>

<p><i>(Vers. 4, 5.) Numquid non vos filii scelesti, semen mendax, qui
consolamini in diis subter omne lignum frondosum, immolantes parvulos in
torrentibus subter imminentes</i> [Vulg. <i>eminentes</i>] <i>petras?</i> LXX: <i>Nonne
vos estis filii perditionis: semen iniquum, qui vocatis idola subter
frondosas arbores: immolantes filios vestros in vallibus in medio petrae?</i>
Vos, inquit, ista fecistis, quae praeteritus sermo narravit. Qui estis filii
scelerati, sive perditionis, qualis fuit et Judas proditor, qui appellatus est
filius perditionis <i>(Joan. XVII)</i>: et semen iniquum sive mendax atque
mendacii, qui delectamini in diis subter omni frondosa arbore, et immolatis
filios vestros in torrentibus <i>(Act. VIII)</i>. De quo et Regum ac
Paralipomenon narrat historia, quod immolaverint diis filios suos, et in igne
consecraverint <i>(IV Reg. XVI et XVII)</i>. Quod quidem et Achab regem Israel,
et Manassen regem Juda fecisse, non est dubium, qui a parricidio liberorum ad
Prophetarum sanguinem pervenerunt, de quo et in Osee: <i>Immolate,</i> ait, <i>homines,
vituli enim defecerunt (Osee XIII, 2)</i>. Sive ut in Hebraeo scriptum
est: <i>Immolantes homines, vitulos adoratis.</i> Et in psalmis plenius
scribitur: <i>Commixti sunt gentibus, et didicerunt opera eorum, et servierunt
sculptilibus eorum, et factum est eis in scandalum. Et immolaverunt filios suos
et filias suas daemonibus, et effuderunt sanguinem innocentem,</i> vel <i>innoxium:
sanguinem filiorum et filiarum suarum, et immolaverunt sculptilibus Chanaan. Et
infecta est terra sanguinibus, et polluta est in operibus suis (Psal.
CV, 35 et seqq.)</i>. Cum ergo manifesta sit historia, quod filii sint
interfectores [<i>Al.</i> interfectoris] Christi ista facientium, occurrit
quaestio, quomodo filii dicantur filii perditionis, adversum eos qui volunt
esse diversas naturas: aliam quae perdita sit et mala, et salvari nequeat; et
aliam bonam, quae perire non possit. Si enim, ut illi putant, filii perditionis
naturae pessimae sunt: quomodo inventum est quod prius perditum fuerat? Denique
in parabolis poenitentium, et ovis perdita de centum ovibus, et drachma quae de
decem perierat, reperiuntur, et perditus filius invenitur, de quo ad majorem
natu dixerat pater: <i>Iste frater tuus perierat, et inventus est: mortuus
erat, et revixit (Luc. XV, 32)</i>. Numquam enim perit, nisi quod prius
salvum fuit; et numquam moritur, nisi quod ante vixerat. Ergo isti qui nunc
appellantur filii perditionis, sive iniquitatis ac sceleris, proprio vitio
dereliquerunt Dominum, et de filiis Domini, filii perditionis esse coeperunt,
dicente ad eos hoc eodem Propheta: <i>Dereliquistis Dominum, et ad iracundiam
provocastis Sanctum Israel (Isai. I, 4)</i>. Possumus haec secundum
tropologiam, et super haereticis accipere, qui filii perditionis sunt, et semen
pessimum, sive mendacii. Ab initio enim mendaces sunt, sicut diabolus, qui est
pater ejus, qui est pater omnis mendacii. Isti vocant eos quos deceperunt ad
idola, sive ad simulacra dogmatum suorum, subter frondosas arbores atque
nemorosas, voluptates illis et delicias pollicentes, sive celantes impuritates
suas. Unde et Adam postquam peccaverat, abscondit se in paradiso subter
arborem, ne Dei pateret aspectui <i>(Genes. III)</i>. Nec dubium est, quin
istiusmodi perditionis filii, et semen iniquum, habeant plurimos filios
quoscumque deceperint, et occidant in profundis vallibus, et in barathro
impietatis subter imminentes petras, quae semper minantur ruinas, quae pro
diversitate mendacii, et varietate dogmatum perversorum, plures appellantur
petrae. Nos autem unam habemus petram, quae semper sequitur populum Dei, de qua
bibebat quondam populus Israel, quando familiaritate Domini fruebatur.</p>

<p><i>(Vers. 6.) In partibus torrentis pars tua: haec est sors tua, et
ipsis effudisti libamen, obtulisti sacrificium: numquid super his non
indignabor?</i> LXX: <i>Haec est pars tua, haec est sors tua: et illis
effudisti libamina et his praeparasti hostias. Super his ergo non irascar?</i>
Isaiae temporibus conveniunt quae dicuntur: Omnes enim montes, valles, atque
torrentes pleni erant cultu daemonum, de quibus loquitur Jeremias: Quod patres
ac filii ligna comportent, ignemque succendant, ut faciant chavonas militiae
coeli, conterentibus feminis atque miscentibus similae adipem, ut Dominum ad
iracundiam provocarent <i>(Jerem. VII)</i>. Nullique dubium quin placentas
significent, sive crustulas in manu artificis praeparatas. Hoc enim lingua
nostra <i>chavonas</i> sonat. De his ex Domini persona, prophetali spiritu,
praecinebat Moyses in Cantico Deuteronomii: <i>Irritaverunt me in diis alienis,
et in abominationibus suis ad iracundiam provocaverunt: immolaverunt daemoniis
et non Deo (Deut. XXXII, 16, 17)</i>. et hoc fecerunt propria voluntate,
quia in nostro consistit arbitrio bonum malumve eligere. Denique his qui se Deo
virtutibus obtulerunt, dicitur: <i>Elegit nobis haereditatem suam:
pulchritudinem Jacob quam dilexit (Psal. XLVI, 5)</i>. Et in alio loco: <i>Facta
est pars Domini populus ejus Jacob: funiculus haereditatis ejus Israel (Deut.
XXXII, 9)</i>. Et in Actibus Apostolorum refertur, quod in partem sortemque
Pauli et Silae plurimi se dederint. Qui ergo fuerint pars et sors Domini, sicut
Levitae, habebunt partem Domini et dicere poterunt cum David: <i>Pars mea
Dominus (Ps. LXXII, 26)</i>. Quae possumus et super haereticorum persona
accipere: ipsi enim dimisso cultu Dei, errorum suorum simulacra venerantur, et
illis offerunt victimas ac libamina effundunt, facientes abscondite, quae turpe
est etiam dicere, et captivas ducentes mulierculas oneratas peccatis, quae
ducuntur variis desideriis, semper discentes, et numquam ad scientiam veritatis
pervenientes <i>(II Tim. III)</i>. Cum igitur ista in utraque impietate faciant
impii, nonne justum est Dei contra eos iracundiam provocari?</p>

<p><i>(Vers. 7.) Super montem excelsum et sublimem posuisti cubile tuum,
et illuc ascendisti, ut immolares hostias. Et post ostium, et retro postem
posuisti memoriale tuum.</i> LXX similiter. Quod in excelsis montibus
collibusque diis gentium Israel hostias immolarit, et quasi procacissima meretrix
cunctis daemonibus divaricarit pedes suos, sacra narrat historia: nullusque
fuerit locus qui non idololatriae sordibus inquinatus sit, intantum ut post
fores domorum idola ponerent, quos domesticos appellant Lares, et tam publice
quam privatim animarum suarum sanguinem funderent. Hoc errore et pessima
consuetudine vetustatis multarum provinciarum urbes laborant: ipsaque Roma
orbis domina in singulis insulis domibusque, Tutelae simulacrum cereis venerans
ac lucernis, quam ad tuitionem aedium isto appellant nomine, ut tam intrantes
quam exeuntes domos suas, inoliti semper commoneantur erroris. Haeretici
quoque, quorum cor elevatur in superbiam, et qui Ecclesiastica humilitate
contempta, sibi excelsa promittunt, ascendunt dogmatum suorum montes
sublimissimos, et illic suum daemonibus cubile prostituunt. Et quia secundum
Prophetam, conversi sunt retrorsum, imitantes uxorem Lot <i>(Genes. XIX)</i>, mutantur
in statuam salis, habentes imaginem Ecclesiasticae conditurae, et saporem
penitus non habentes: qui projiciuntur foras, et in nihil utiles sunt, nisi ut
cunctorum pedibus conculcentur. Quamobrem monet Dominus in Evangelio, ut qui
aratri stivam tenet, post tergum non respiciat <i>(Luc. VIII)</i>.</p>

<p><i>(Vers. 9.) Quia juxta me discooperuisti, et suscepisti adulterum:
dilatasti cubile tuum: et pepigisti cum eis</i> [Vulg. addit <i>foedus]:
dilexisti stratum eorum manu aperta; et ornasti te regi</i> [Vul. <i>regio]
unguento, et multiplicasti pigmenta tua. Misisti legatos tuos procul, et
humiliata es usque ad inferos.</i> LXX: <i>Putabas quoniam si recessisses a me,
plus aliquid haberes. Dilexisti dormientes tecum, et multiplicasti
fornicationem tuam cum eis, multosque fecisti procul a te, et misisti legatos
ultra terminos tuos, et humiliata es usque ad inferos.</i> Primum Hebraicum
disseramus, quod in hoc loco multum distat a LXX. Ad quam supra dixerat: <i>Super
montem excelsum et sublimem posuisti cubile tuum,</i> et quasi meretricem
arguerat, in introitu domorum et in locis tenebrosis, post ostia prostitutam,
ut quicumque aedes vellet intrare, haberet ante oculos expositam voluptatem:
eamdem nunc quasi uxorem adulteram arguit atque confutat, quod dormiens [<i>Al.</i>
dormiente se] cum viro, clam adulterum susceperit, et discooperuerit pallium,
immo dilataverit stratum suum, et fecerit pactum, quasi dotis instrumenta
conficiens cum adulteris. Hoc autem dicit, ut ostendat quod non solum in agris
et domibus idola coluerint, sed in Templo quoque posuerint simulacrum Baal,
quod Ezechiel quoque perfosso pariete vidisse se dicit. <i>Dilexisti,</i>
inquit, <i>stratum eorum manu aperta (Ezech. VIII)</i>, ut non
erubesceres in peccato tuo, nec fornicationis cuperes abscondere turpitudinem,
sed tota libertate peccares. <i>Et ornasti te regi unguento, et multiplicasti
idola tua.</i> Et est sensus: Varia ornamenta quaesisti, ut et visu et odore
adulteros provocares. Quod autem dicitur: <i>ornasti te regi unguento,</i>
dupliciter intelligitur: aut regi Deo, dum his ornaris quae ille dederat, et
idolis prostitueris: aut certe regi idolo Ammonitarum, qui appellatur <i>Moloch,</i>
et in lingua nostra, <i>regem</i> sonat: quam juxta LXX in aliis locis <i>Melchom</i>
legimus <i>(Sophon. I)</i>. <i>Et misistis legatos tuos procul,</i> ut non solum
in vicinarum gentium idolis, sed et in longe positarum haberes studium
fornicandi. Significat autem Babylonios deos et Aegyptios. <i>Et humiliata es,</i>
ait, <i>usque ad inferos.</i> Non ea humilitate quae in laude est, sed qua
Ammon sororem suam Thamar humiliaverat <i>(II Reg. XIII)</i>. Et revera grandis
humilitas, immo usque ad inferos praecipitatio, de luce et culmine castitatis
in tenebras lupanaris, immo in barathrum libidinum praecipitari. Cui dicitur in
alio loco: <i>Usque ad inferos deduceris.</i> Juxta LXX, in his quae dissonant,
hic mihi sensus videtur: Putasti, meretrix, quod si a me recessisses et
junxisses te amatoribus tuis, plus aliquid invenires? Cui et per Ezechiel
loquitur Deus: <i>Omnibus meretricibus dantur mercedes; tu autem dedisti
mercedes, et in te perversum factum est istud (Ezech. XVI, 33)</i>. Non
solum enim nihil accepisti ab amatoribus tuis, sed etiam ea quae a viro
acceperas, perdidisti. Quodque sequitur: <i>Dilatasti cubile tuum, et pepigisti
cum eis,</i> in LXX non habetur. Haec dilexit dormientes secum speculatores
caecos, et canes mutos, qui dormientes vident somnia vanitatis. Et
multiplicavit fornicationem suam, ut non semel cum uno, sed frequenter et cum
plurimis misceretur. Propter quod multos fecit a se longe recedere: Angelos qui
in ejus praesidiis erant, vel sanctos viros qui ab hujuscemodi meretricis
consortio recesserunt. Quod quidem et de haereticis possumus dicere, qui
derelicto Deo, suos sequuntur errores, et putant se aliquid plus habere cum
sequentes mendacia, perdiderint veritatem, et multiplicaverint fornicationem
suam, non in uno dogmate, sed in pluribus, et fecerint a se Ecclesiarum
praesides Angelos recedere: qui non contenti fornicatione vicina, mittunt
legatos ultra terminos suos ad gentilium dogmata et errores gentium barbararum,
ut novitate sermonum decipiant audientes.</p>

<p><i>(Vers. 10.) In multitudine viae tuae laborasti, et non dixisti:
Quiescam: vitam manus tuae invenisti, propterea non rogasti me</i> [Vulg. silet
<i>me</i>]. LXX: <i>Multis itineribus tuis laborasti, et non dixisti, desinam:
confortata fecisti haec: propterea non rogasti me.</i> Qui ambulat in via una
et regia, non laborat, de qua per Moysen praecepit Deus: <i>Via regia
ambulabis, et non declinabis ad dexteram neque ad sinistram (Deut. V,
32)</i>. Una via est veritatis, quae dicit in Evangelio: <i>Ego sum via,
veritas et vita (Joan. XIV, 6)</i>: et multae mendaciorum viae, per quas
nunc ambulasse arguitur Jerusalem, quarum viarum Deus sciens differentiam,
supra loquitur ad errantes: <i>Non sicut viae meae, viae vestrae (Isai.
LV, 8)</i>, quae dicunt Domino confitentes: <i>Declinare fecisti vias nostras a
viis tuis (Ps. XLIII, 19)</i>. Cognita igitur una via regia, videamus
quae dextrae viae sint et sinistrae, per quas prohibemur incedere. Via regia
temperata [<i>Al.</i> temperantia] est, nec plus in se habens nec minus. Verbi
gratia, via recta et regia, prudentia est. Declinamus ad dexteram, si plus
sapimus quam oportet sapere, et pro prudentia calliditatem diligimus: quia [<i>Al.</i>
qua] serpens prudentior erat omnibus bestiis in paradiso <i>(Genes. III)</i>:
Et filii tenebrarum prudentiores sunt filiis lucis <i>(Luc. XVI)</i>. Ad
sinistramque divertimus, quando stulti sumus, et minus sapimus quam necesse
est. De quibus dictum est: <i>Dixit stultus in corde suo, non est Deus (Ps.
XIII, 1)</i>. Pietas quoque et vera religio, via regia est. Declinat ad dexteram,
qui superstitiosus est, et meretur audire, <i>Ne sis multum justus (Eccles.
VII, 17)</i>. Ad sinistram, qui negligit cultum Dei, et inter haedos hircosque
numeratur. Liberalitas quoque et dispensatio virtus maxima est, a qua declinat
ad dexteram, qui parcus est, et non solum aliis, sed ne sibi quidem tribuit
quod necesse est. Ad sinistram, qui comedit substantiam suam cum meretricibus,
et dicit cum Israel: <i>Manducemus et bibamus; cras enim moriemur (Isai.
XXII, 13)</i>. Fortitudo etiam atque constantia via regia est, a qua declinat
ad dexteram, qui temerarius et pertinax est: ad sinistram, qui formidolosus et
pavidus. Unde vir sanctus per viam rectam gradi cupiens deprecatur: <i>Deduc
me, Domine, in via recta (Ps. CXXXVIII, 24)</i>. Et in alio loco: <i>Notam
fac mihi, Domine, viam in qua ambulem; quoniam ad te levavi oculos meos (Ps.
CXLII, 8)</i>. De istiusmodi via et alibi Scriptura commemorat: <i>Quaerite
viam bonum, et ambulate in ea, et invenietis purificationem animarum vestrarum</i>
<i>(Jerem. VI, 16)</i>. Jerusalem ergo propterea humiliata est usque ad
inferos, quia in multis viis laboravit, neque dixit: Emendabo errorem
poenitentia; sed e contrario, confortabor incoepto, nec curabo sententiam
commonentis: <i>Averte pedem tuum a via aspera, et guttur tuum a siti (Jerem.
II, 25)</i>. Denique sequitur: At illa respondit, <span
class=g>&#7936;&#957;&#948;&#961;&#8055;&#963;&#959;&#956;&#945;&#953;</span>,
id est, <i>agam viriliter,</i> quod nunc verbo alio dicitur: <i>Confortabor.</i>
Et quia fecit haec quae praeteritus sermo narravit, ideo non est Dominum
deprecata, in suis magis viribus quam in Deo habens fiduciam. Porro quod juxta
Hebraicum ponitur: <i>Vitam manus tuae invenisti, propterea non rogasti,</i>
hunc habet sensum et intellectum: Quia rebus omnibus abundasti et affluxisti
divitiis, ideo Dominum neglexisti: quas divitias et Salomon habere detrectat,
ne obliviscatur Dei <i>(Prov. XXX et XXXI)</i> Et ad Sodomam per Ezechiel
dicitur: quia saturata sit panibus, propterea superbivisse <i>(Ezech. XVI)</i>.
Non solum autem divitiae, sed et paupertas probat hominem. Unde suprascriptum
est: <i>Probavi te in camino paupertatis (Isai. XLVIII)</i>, in quo et
Lazarus probatus est pauper, qui egestatem simul debilitatemque sustinuit <i>(Luc.
XV)</i>.</p>

<p><i>(Vers. 11.) Pro quo sollicita timuisti: quia mentita es, et mei
non es recordata, neque cogitasti in corde tuo? quia ego tacens et quasi non
videns, et mei oblita es.</i> LXX: <i>Quem timens perterrita es: et mentita es
mihi, nec recordata es mei. Neque posuisti me in mente tua, et in corde tuo. Et
ego te videns despiciam, et non me timuisti.</i> Quia plenis horreis habes
fiduciam in divitiis, rogare me noluisti, idcirco timuisti plurimos. Non enim
poteras dicere: <i>Dominus auxiliator meus, et ego despiciam inimicos meos (Ps.
CXVII, 7)</i>; Et iterum: <i>Dominus illuminatio mea, et salvator meus, quem
timebo (Ps. XXVI, 1)</i>? Quod et si contra mentis tuae conscientiam
dicere aliquando voluisti, mentita es. Quomodo enim me poteras invocare, quae
mei non habebas memoriam, neque cogitasti unquam praecepta, dicentis: <i>Honora
Dominum, et confortaberis, et absque illo nullum metuas (Eccles.
XXXVIII)</i>? Ego enim sum qui, juxta Symmachum et Aquilam, semper tacui
peccata tua, et scelera quaecumque faciebas, quasi non viderem, dissimulatione
neglexi, ut si non timore mei, saltem patientia ad me redires. Qui non oculis,
sed palpebris interrogo filios hominum. At in econtrario oblita es mei, et audire
meruisti: <i>Oblita es legis Dei tui, et ego obliviscar filiorum tuorum (Osce
IV, 6)</i>. Et iterum: <i>Ipsi ambulaverunt contra me perversi, et ego ambulabo
contra eos in furore perverso.</i> Mens quae in LXX cum corde sociatur, non est
scripta in Hebraico, sed quasi interpretatio addita, quid in Scripturis cor
intelligi debeat.</p>

<p><i>(Vers. 12.) Ego annuntiabo justitiam tuam, et opera tua non
proderunt tibi. Cum clamaveris, liberent te congregati tui.</i> LXX: <i>Ego
annuntiabo justitiam tuam et mala tua, quae non proderunt tibi. Cum clamaveris,
eruant te in tribulatione tua.</i> Qui semper tacui, et quasi non viderem tua
peccata, neglexi, nequaquam ultra reticebo, sed dicam quod ante jam dixi: <i>Tacui,
numquid semper tacebo?</i> Et annuntiabo justitiam tuam, et opera tua. Quod per
ironiam legendum est, velut si quis in sceleribus deprehenso dicat: vide bona
opera tua. Propter quod si quando tibi tribulationis tempus advenerit, et
coeperis non ad idola quae coluisti, sed ad coelum manus tendere, et Dei
implorare auxilium, audiant te illi, et liberent te de periculo quos secura
coluisti. Quod et per Jeremiam ad eamdem loquitur Deus: <i>Ubi sunt dii tui
quos feceras? Resurgant, et salvam te faciant in tempore malorum tuorum (Jerem.
II, 28)</i>. Pro eo quod LXX transtulerunt: <i>Eruant te in tribulatione tua;</i>
et nos diximus: <i>Liberent te congregati tui,</i> Symmachus transtulit: <i>Eruant
te synagogae tuae.</i> Ergo proprie loquitur ad Judaeos, quod eos synagogarum
suarum turba tempore obsidionis liberare non valeat.</p>

<p><i>(Vers. 13, 14.) Et omnes eos auferet ventus: tollet aura. Qui
autem fiduciam habet mei, haereditabit terram, et possidebit montem sanctum
meum. Et dicam, Viam facite, praebete iter, declinate de semita, auferte
offendicula de via populi mei.</i> LXX: <i>Istos enim omnes tollet ventus, et
auferet tempestas. Qui autem sperant in me possidebunt terram, et haereditate
consequentur montem sanctum meum, et dicent: Mundas facite a facie ejus vias et
auferte offendicula de via populi mei.</i> Judaei de Babyloniis haec asserunt
prophetari, quod illis Dei virtute superatis, populus redeat in Judaeam, et
possideat montem Sion, et omnia itineris impedimenta tollantur, nec ullius
gentis patiatur insidias: quia Dominus planam fecerit viam populo suo. Et haec
sub Zorobabel et Ezra impleta contendunt. Nos autem jungentes superioribus quae
dicuntur, hoc asserimus, quod omnia idola quae eos non poterant liberare,
tollat ventus atque tempestas, et sint quasi pulvis, quem projicit ventus a
facie terrae. Eos autem qui habuerint in Domino fiduciam, possessuros terram,
de qua in hoc eodem Propheta lecturi sumus: <i>Elevabit te ad bona terrae.</i>
Ex quo perspicuum est, hanc terram non deorsum esse, sed sursum. Ad quam
sanctus, Domino elevante, conscendet, de qua crebro diximus: <i>Beati mites,
quoniam ipsi possidebunt terram (Matth. V, 4)</i>; et <i>Credo videre
bona Domini in terra viventium (Psal. XXVI, 13)</i>. Mons autem sanctus
Dei, ille intelligendus est, de quo ad Hebraeos loquitur, qui scribit
Epistolam: <i>Accessistis ad Sion montem, et civitatem Dei viventis Jerusalem
coelestem, et multa millia Angelorum et Ecclesiam primitivorum qui scripti sunt
in coelis (Hebr. XII, 22)</i>. Possumus terram et montem Domini, quem
sancti possessuri sunt, et Scripturas sanctas intelligere, quas au ferendas a
Judaeis, Domino comminatur, dicens: <i>Auferetur a vobis regnum Dei, et
tradetur genti facienti fructus ejus (Mat. XXI, 43)</i>; ut inveniant in
eis illum montem, de quo in hoc eodem Propheta <i>(Isai. II)</i>, et in Michaea
legimus: <i>Erit in novissimis diebus manifestus mons Domini (Mich. IV,
5)</i>. Et ipse Dominus praecepit Apostolis cunctisque doctoribus Ecclesiae, ut
quidquid asperum videretur atque difficile, sua interpretatione dissolvant, et
intelligentiae viam praebeant, omniaque tollant de medio scandala ut populus
Domini absque ullo impedimento quod legit intelligat, et in Dei timore
proficiat. De his viis et Joannes Baptista dicebat: <i>Parate vias Domini,</i>
etc. <i>(Matth. III, 3)</i>. Ubi nos posuimus ex persona Dei, <i>et dicam,</i>
LXX posuerunt <i>et dicent:</i> hi videlicet qui possidebunt terram, et
haereditate consequentur montem sanctum Dei. Nec erunt propria salute contenti:
sed etiam caeteros ad docendum populos provocabunt. Symmachus hunc locum ita
interpretatus est: <i>Qui autem confidit in me, possidebit terram, et
haereditate consequetur montem sanctum meum, et dicet: Rectam viam facite,</i> et
reliqua. Eo quod ipse qui terram montemque possederit, caeteros instruat, ut
viam Domino parent.</p>

<p><i>(Vers. 15.) Quia haec dicit excelsus et sublimis habitator
aeternitatis, et sanctum nomen ejus: in excelso et in sancto habitans, et cum
contrito et humili spiritu: ut vivificet spiritum humilium et vivificet cor
contritorum.</i> LXX: <i>Haec dicit excelsus, et in excelsis habitans in
aeternum: sanctus in sanctis nomen illi. Excelsus in sanctis requiescens, et
pusillanimis dans patientiam et vitam his qui corde contriti sunt.</i> Coeperat
sermo propheticus contra populum Judaeorum, quorum magistros appellavit
speculatores caecos, et canes mutos, et pastores ignorantes intelligentiam, et
filios iniquos, et semen adulterorum atque meretricis: post quae venit ad
Jerusalem, cui exprobrat fornicationem ejus, eo quod dilataverit cubile
amatoribus suis, et susceperit eos manu aperta, et ornaverit se cunctis idolis,
et miserit legatos procul; ut peregrinis quoque amatoribus frueretur. Qua
increpatione finita, venit ad eos qui confidunt in Domino, et quibus terram
montemque promiserat possidendum et quorum reversioni iter jusserat praeparari:
haud dubium quin Apostolis ad quorum praedicationem de utroque populo
crediderunt. Unde a laudibus Dei incipit et quae de reditu populi sui pollicitus
sit, sequenti sermone testatur. Haec enim dicit Dominus excelsus atque
sublimis, qui habitat in excelsis, et Sanctus in Sanctis, non loco, sed merito
eorum in quibus habitat, quorum unus dicit in psalmo: <i>Exaltabo te, Domine,
quoniam suscepisti me (Ps. XXIX, 1)</i>. Et iterum: <i>Exaltare, Domine,
qui judicas terram (Ps. XCXIII, 2)</i>; non quo Deus humanis sermonibus
elevetur, sed juxta illud quod alibi dicitur: <i>Dominus mihi factus est in
salutem (Ps. CXVII, 21)</i>, etiam humilibus excelsus fiat. Qui superbis
resistit, et humilibus dat gratiam <i>(Jac. IV)</i>: ut eos elevet et habitet
in excelsis. <i>Excelsus enim Dominus, et humilia prospicit (Ps.
CXXXVII, 6)</i>. Et in Evangelio Angeli clamitant: <i>Gloria in excelsis Deo,
et super terram pax (Luc. II, 14)</i>. Et rursum in Psalmis: <i>Laudate
Dominum de coelis: laudate eum in excelsis (Ps. CXLVIII, 1)</i>. Et non
solum excelsus habitat in excelsis, sed et sanctus in sanctis. Qui dicit in
alio loco: <i>Sancti estote; quoniam ego sanctus sum (Levit. XI, 44)</i>.
Et quomodo in perversam animam non ingreditur sapientia, neque habitat in
corpore subdito peccatis <i>(Sap. I)</i>: sic sanctus in sanctis habitat; et
ubicumque sordes fuerint, non potest habitare munditia, dicente sancto ad
Dominum: <i>Tu autem in sancto habitas, laus Israel (Ps. XXI, 1)</i>.
Unde et nos in oratione audemus dicere: <i>Pater noster, qui es in coelis,
sanctificetur nomen tuum.</i> Et in secundo psalmo legimus: <i>Qui habitat in
coelis irridebit eos, et Dominus subsannabit eos (Ps. II, 4)</i>.
Christus enim non in his habitat qui terreni sunt, sed in his qui
supercoelestes, qui enarrant gloriam Domini, de quibus dicitur: <i>Exaudiat eum
de coelo sancto suo (Ps. XIX, 7)</i>. Et iterum: <i>Coelum coeli Domino</i>
<i>(Ps. XIII, 16)</i>: in quem sensum et Moyses famulus Dei pari voce
consentit: <i>Ecce Domini Dei tui coelum, et coelum coeli (Deut. X)</i>;
quod utique non more Judaico debemus accipere, ut Deus ullo claudatur loco et
in coelo tantum habitet, qui ubique diffusus est, et a quo omnia continentur:
sed excelsa et coelos, Sanctos merito intelligamus atque Virtutes. Iste est
enim qui habitat in coelo, de quo in Evangelio scriptum est: <i>Nemo ascendit
in coelum nisi qui descendit de coelo, Filius hominis qui est in coelo (Joan.
III, 13)</i>. Iste requiescit in sanctis et habitat in humilibus et in his qui
contriti sunt spiritu. De quibus dicitur: <i>Sacrificium Deo, spiritus contribulatus;
cor contritum et humiliatum Deus non despicit (Ps. L, 19)</i>. Ipse
pusillanimis dat patientiam, ut in angustiis constituti, spe futurorum,
tribulationem sustineant. Ipse dat vitam, utique his qui peccato mortui erant.
De quo dicitur: <i>Apud te est fons vitae (Ps. XXXV, 10)</i>. Qui
loquitur in Evangelio: <i>Ego sum via, veritas et vita (Joan. XIV, 6)</i>.</p>

<p><i>(Vers. 16.) Non in sempiternum litigabo, neque usque in finem
irascar: quia spiritus a facie mea egredietur et flatus ego faciam.</i> LXX: <i>Non
in aeternum ulciscar in vos: neque semper irascar vobis. Spiritus enim a me
egredietur, et flatum omnem ego feci.</i> Dominus qui in excelsis habitat, et
humilia respicit, cujus nomen est sanctum, et requiescit in sanctis: qui sustentat
afflictos, et vitam tribuit oppressis <i>(Ps. CXII)</i>, haec locutus est: <i>Non
semper irascar, nec jugiter indignabor.</i> Qui ad hoc percutio, ut emendem,
ideo occido, ut vivificem. Misereor enim creaturae meae; et quos ipse condidi,
in aeternum perire non patiar. Spiritus quoque meus, qui ex me egredietur, sive
qui juxta Hebraicum, Aquilam, Symmachum et Theodotionem, <i>cuncta circumdat</i>
(hoc enim significat <span class=g>&#960;&#949;&#961;&#953;&#949;&#953;&#955;&#951;&#952;&#942;&#963;&#949;&#964;&#945;&#953;</span>
et <span class=g>&#960;&#949;&#961;&#953;&#946;&#945;&#955;&#955;&#949;&#8150;</span>),
vegetator est omnium. Et <i>flatum,</i> sive pluraliter <i>flatus</i> (hoc quippe
NASAMOTH <span dir=RTL>(&#1504;&#1513;&#1502;&#1493;&#1514;)</span><span
dir=LTR></span><span dir=LTR></span> sonat), ego feci, de quo alibi scriptum
est: <i>Omnis flatus,</i> sive <i>omne quod spirat laudat Dominum (Ps.
CL, 6)</i>. De quo spiritu et flatu in principio Geneseos scriptum est: <i>Insufflavit
Deus flatum vitae, et factus est homo in animam viventem.</i> Tale quid et Job
loquitur: <i>Spiritus Domini qui est in naribus meis, et flatus omnipotentis
qui docet me (Job. XXVII, 3)</i>. Cum ergo a me egrediatur spiritus, et
flatu atque inspiratione mea cuncta vegetentur et vivant, non est justum perire
eos in aeternum, qui meo flatu ac spiritu sustentantur. Quidam nostrorum hunc
esse aiunt spiritum, quo omnis mundus inspiratur et regitur; et cuncta habent
notitiam Dei, quem juxta Stoicos insignis poeta scribens, ait <i>(Virgil. VI
Aeneid.)</i>:</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Principio
coelum ac terras camposque liquentes,</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Lucentemque
globum lunae, Titaniaque astra</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Spiritus
intus alit: totamque infusa per artus,</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mens
agitat molem, et magno se corpore miscet.</p>

<p>et reliqua. Alii vero sanctum Spiritum intelligunt, qui in principio
ferebatur super aquas, et vivificabat omnia: qui de Patre egreditur, et propter
societatem naturae, a Filio mittitur dicente, <i>Expedit vobis ut ego vadam.
Nisi enim ego iero, Paracletus non veniet ad vos: sin autem ego iero, mittam
eum ad vos (Joan. XVI, 7)</i>. De quo rursum ait: <i>Cum venerit
Paracletus quem ego mittam vobis a Patre, Spiritum veritatis qui de Patre
egreditur (Joan. XV, 26)</i>. Ne scandalizet quempiam, si Spiritus
egredi dicatur ex Patre, cum etiam Filius de se dixerit: <i>Ego de Patre exivi,
et veni; neque enim a meipso exivi, sed ille me misit (Joan. XVI, 28)</i>.
De hoc Spiritu loquebatur: <i>Rogabo Patrem, et alium Paracletum dabit vobis,
ut sit vobiscum semper, Spiritum veritatis (Joan. XIV, 16)</i>. Hic est
Spiritus de quo scribit et Moyses: <i>Quis det ut omnis populus Domini sit in
Prophetas, et det Dominus Spiritum suum super eos (Num. XI, 29)</i>? Et
Joel ex persona Dei: <i>Effundam de Spiritu meo super omnem carnem, et
prophetabunt filii vestri et filiae vestrae (Joel. II, 28)</i>. Et Zacharias:
<i>Verumtamen verba mea, et legitima mea suscipite, quae ego praecipio in
Spiritu meo, servis meis Prophetis (Zach. I, 6)</i>. Et iterum: <i>Effundam
super Jerusalem Spiritum gratiae et misericordiae (Zach. XII, 10)</i>.
Multaque alia de utroque Testamento quae nunc longum est repetere. Hoc solum
dicimus, quod idem Propheta de hoc Spiritu et flatu pariter sit locutus: <i>Haec
dicit Dominus Deus qui fecit coelum.</i> Et post paululum: <i>Qui dat flatum
populo suo, qui est super eam, et spiritum his qui calcant eam (Isai XLII,
5)</i>.</p>

<p><i>(Vers. 17 seqq.) Propter iniquitatem avaritiae ejus iratus sum, et
percussi eum: abscondi, et indignatus sum: et ambulavit moerens</i> [Vulg. <i>abiit
vagus</i>] <i>in via cordis sui. Vias ejus vidi, et sanavi eum: et reduxi eum,
et reddidi consolationes ipsi et lugentibus ejus. Creavi fructum labiorum,
pacem, pacem ei qui longe est et qui prope, dixit Dominus, et sanavi eum. Impii
autem quasi mare fervens quod quiescere non potest, et redundant fluctus ejus
in conculcationem et lutum. Non est pax, dixit Deus. impiis.</i> LXX: <i>Propter
peccatum ad modicum quid contristavi eum, et percussi eum: et averti faciem
meam ab eo, et contristatus est et ambulavit tristis in viis suis. Vias ejus
vidi, et sanavi eum: et consolatus sum illum, et dedi ei consolationem veram, pacem
his qui longe, et qui prope sunt, dicit Dominus, et sanabo eos. Qui autem
iniqui sunt, fluctuabunt, et quiescere non poterunt. Non est gaudium impiis,
dicit Dominus Deus.</i> Post abjectionem populi Judaeorum et eorum qui in
Salvatorem credere noluerunt, pollicitus fuerat habentibus in se fiduciam,
terram mitium montemque sanctorum, et Apostolis praeceperat: Viam facite populo
revertenti, et omnia de medio scandala tollite. Ac ne incredibile videretur,
exponit potentiam suam, quod excelsus et magnus facile possit poenitentibus
veniam tribuere, et justum sit, ut Creator misereatur creaturae suae. Propter
quae jungit, quod iratus sit et contristaverit populum suum: idcirco se fecisse
quia peccaverit, et iniquitatis avaritiam habuerit, nec una fuerit iniquitate
contentus; sed semper addiderit peccata peccatis. <i>Et percussi,</i> inquit, <i>eum</i>
ad breve, ut sanarem, <i>et abscondi,</i> subauditur, <i>faciem meam,</i> ut
magis me desideraret, et diceret: <i>Ostende faciem tuam et salvi erimus (Ps.
LXXIX, 4)</i>. Indignatusque sum; quod ille sentiens, tristis incessit, dicens:
<i>Tota die tristis ingrediebar (Ps. XXXVII, 7)</i>. Et ambulavit
moerens, sive conversus in via cordis sui, ut non ad faciem hominum, sed in
corde ageret poenitentiam. Propterea videns vias conversionis ejus, sanavi
vulnera, quibus eum ante percusseram. Et reduxi eum ad me, quem prius ejeceram,
et reddidi ei consolationem veram. Multae enim falsae sunt consolationes,
quibus genus decipitur humanum. Sive consolatus sum lugentes ejus, dicens in
Evangelio: <i>Beati lugentes, quoniam ipsi consolabuntur (Matth, V, 5)</i>.
Quodque sequitur: <i>Creavi fructum labiorum,</i> hunc habet sensum, implevi
quod pollicitus eram, dicens: <i>Vivo ego, dicit Dominus, malo poenitentiam
peccatoris, quam mortem (Ezech. XXXIII, 11)</i>. Sive omnia tribui quae
antea promiseram. Quae est autem Domini pollicitatio? <i>Pacem meam do vobis:
Pacem meam relinquo vobis (Joan. XIV, 27)</i>. Et hoc est quod nunc ait:
<i>Pacem super pacem;</i> non uni tantum genti, sed omni mundo: his videlicet
qui erant longe, et qui prope, id est, primum gentibus, et postea his qui ex
Israel credere voluerunt. De quibus dicit et Apostolus: <i>Vobis quidem
oportebat praedicari verbum Dei; sed quia indignos vos judicastis salute; ecce
convertimur ad gentes (Act. XIII, 46)</i>. Qui scribens ad Ephesios, et
de populo Circumcisionis atque Gentilium plenissime disputans, intulit: <i>Nunc
autem in Christo Jesu, vos qui aliquando eratis longe, facti estis prope in
Sanguine Christi. Ipse est enim pax nostra: qui fecit utraque unum, et medium
parietem maceriae, solvens inimicitiam in carne sua,</i> et reliqua <i>(Ephes.
II, 13, 14)</i>; et iterum: <i>Et veniens, annuntiavit pacem vobis qui longe,
et pacem his qui prope erant (Ibid., 17)</i>. Quoniam per ipsum habemus
accessum utrique in uno spiritu ad Patrem: dans pacem super pacem his qui
fuerant longe, et qui prope et qui non habuerant Legem et Prophetas: et qui
ante susceperant, suscepit eos atque sanavit. Impii autem sive iniqui,
fluctuabunt, quasi mare fervens, et quiescere numquam poterunt. Quod licet de
omni impio possit intelligi, tamen proprie refertur ad populum Judaeorum, qui
consona voce clamavit, et perseveravit in impietate sua, dicens: <i>Crucifige,
crucifige talem. Non habemus regem nisi Caesarem (Joan. XIX, 15)</i>.
Sicut igitur mare fervens quiescere non potest, sed redundant fluctus ejus, et
revolvuntur ad littora, atque iterum resorbentur, et in se fracti, lutum
efficiunt quod pedibus conculcatur: sic impii aeternae conculcationi
subjacebunt, quorum nullum est gaudium, et qui nulla pace requiescunt in eo quod
impii perseverant. Quidam hunc locum specialiter super Salvatore intelligunt:
quod propter peccata mundi ad modicum contristatus sit, dicens: <i>Tristis est
anima mea usque ad mortem (Matth. XXVI, 38)</i>. Et percusserit eum
Pater qui loquitur per Zachariam: <i>Percutiam pastorem, et oves dispergentur</i>
<i>(Zach. XIII, 7)</i>; qui et ipse de se in sexagesimo octavo psalmo dixerit: <i>Quoniam
quem tu percussisti, ipsi persecuti sunt (Psal. LXVIII, 27)</i>. Et
averterit Deus faciem suam ab eo, ut formam servi paulisper acciperet, ambularet
tristis, et lugens peccata populi, deplorans et plangens Jerusalem. Et qui
viderit Pater vias ejus, propterea sanaverit eum, qui fuit inter mortuos liber:
et caro ejus non vidit corruptionem, ut qui percussus est in cruce, sanaretur
in resurrectione. Et consolatus sum, inquit, eum, dans ei pro una gente
Judaeorum, universum mundum. Et lugentes ejus, subauditur, consolatus sum. Nec
dubium quin Apostolos significet. Et complevit fructum labiorum suorum, qui
dixerat ei: <i>Postula a me, et dabo tibi gentes haereditatem tuam, et
possessionem tuam terminos terrae (Ps. II, 8)</i>: pacem super pacem,
mundum reconcilians Deo, ut utrumque populum vocaret ad se, et sanaretur a
Patre. Impios autem, de quibus supra diximus, comparat mari, quod numquam
potest quiescere, sed etiam in summa tranquillitate, fractis ad littora
volvitur fluctibus, finisque ejus lutum est et conculcatio.</p>

<p><i>(Cap. LVIII.—Vers. 1.) Clama, ne cesses: quasi tuba exalta vocem
tuam, et annuntia populo meo scelera eorum, et domui Jacob peccata eorum.</i>
LXX: <i>Clama in fortitudine, et ne parcas: quasi tuba exalta vocem tuam, et
annuntia populo peccata eorum, et domui Jacob iniquitates eorum.</i> Finito
priori capitulo, in quo pax justis, et nulla requies impiis nuntiatur,
praecipit Deus Isaiae prophetae, ut clamet in fortitudine, et instar tubae
exaltet vocem suam, et peccata ac scelera populi Israel dicere non formidet,
nequaquam mortem metuens, nec impiorum terricula et convicia; sed magis
consideret imperantem Dominum. Et quia surdas aures habeant, et audire vix
possint, juxta Symmachum et Aquilam, guttur suum vertat in buccinam, quae
Hebraice dicitur SOPHAR <span dir=RTL>(&#1513;&#1493;&#1508;&#1512;)</span><span
dir=LTR></span><span dir=LTR></span>, quam <span
class=g>&#954;&#949;&#961;&#945;&#964;&#943;&#957;&#951;&#957;</span>,
id est, <i>corneam</i> interpretati sunt. Et supra quidem ubi Apostolis
dicebatur, <i>In montem excelsum ascende, qui evangelizas Sion: exalta
fortitudine vocem tuam, qui evangelizas Jerusalem: exalta, noli timere (Isai.
XL, 9)</i>; nec buccina assumitur, nec tuba, sed montem jubentur ascendere. Hic
autem quia peccatores erant, quibus nuntiandum est, et morabantur deorsum, non
jubetur Propheta ut ascendat in montem: sed tantum ut exaltet sicut tuba vocem
suam, et eis nuntiet bella ventura. Alioquin in die judicii, quando in
resurrectione mortuorum et novissima tuba dicitur, scriptum est, <i>Canet enim
tuba, et mortui resurgent incorrupti:</i> ut quomodo illi ad vocem tubae sunt
judicandi: sic Israel peccato mortuus audiat scelera sua; simulque appellatur
populus Dei, ut discat qualem patrem perdiderit, qui etiam peccatorem vocet
populum suum.</p>

<p><i>(Vers. 2.) Me etenim de die in diem quaerunt, et scire vias meas
volunt: quasi gens quae justitiam fecerit, et quae judicium Dei sui non
dereliquerit.</i> LXX similiter. Hoc proprie Judaeis convenit, qui per singulos
dies currunt ad synagogas, et Dei legem meditantur, scire cupientes quid
Abraham, Isaac et Jacob, quid et caeteri sanctorum fecerint, et libros
Prophetarum ac Moysi memoriter revolventes, decantant divina mandata, quibus
rectissime illud aptabitur: Quaerent me mali, et non invenient. Sic enim
scriptum est: <i>Omnis qui quaerit invenit (Mat. VII)</i>: quicumque non
invenit, male quaesisse convincitur; Dominus enim invenitur ab his qui eum
quaerunt in bonitate, et ostenditur illis qui non sunt ei increduli. Cum igitur
justitiam judiciumque reliquerint Dei, quibus nominibus Christus ostenditur,
dicente psalmographo: <i>Deus, judicium tuum regi da, et justitiam tuam filio
regis (Ps. LXXI, 1)</i>: Christus enim factus est nobis redemptio,
sanctitas, et justitia <i>(I Cor. I)</i>: frustra legis jactant scientiam, cum sanctus
non in notitia Scripturarum, sed in operibus glorietur, dicens: <i>Viam
mandatorum tuorum cucurri, quando dilatasti cor meum (Ps. CXVIII, 31)</i>.</p>

<p><i>(Vers. 3.) Rogant me judicia justitiae, et appropinquare Deo
volunt. Quare jejunavimus, et non aspexisti? humiliavimus animas nostras, et
nescisti? Ecce in de jejunii vestri invenietur</i> [Al. <i>invenitur</i>], <i>voluntas
vestra et omnes debitores vestros repetistis</i> [Al. <i>repetitis]. Ecce ad
lites et contentiones jejunatis, et percutitis pugno impie.</i> LXX: <i>Petunt
me nunc judicium justum, et appropinquare Deo cupiunt, dicentes: Quare
jejunavimus, et non vidisti? humiliavimus animas nostras, et non cognovisti? In
diebus enim jejuniorum vestrorum inveniuntur voluntates vestrae, et omnes
subjectos vobis affligitis, ad judicia et jurgia jejunantes, et percutitis
pugnis humilem.</i> Est alia temeritas Judaeorum, quasi fiducia bonae
conscientiae, judicium postulant justum, et imitantur sanctorum verba
dicentium: <i>Judica me, Domine, quoniam ego in innocentia mea ingressus sum</i>
<i>(Ps. XXV, 1, 2)</i>. Et iterum: <i>Proba me, Domine, et tenta me: ure renes
meos et cor meum.</i> Et in alio loco: <i>Judica causam meam, et redime me (Psalm.
CXVIII, 154)</i>. Et appropinquare Deo desiderant: cum hoc non in loco sit, sed
in affectu, nec mentis otiosae, sed laboriosi operis. Denique quid sit
appropinquare Deo, instruit Scriptura, dicens: <i>Quaerite Dominum.</i> Cum
autem appropinquaverit vobis, derelinquat impius vias suas, et vir iniquus
cogitationes suas. Appropinquat enim Dominus appropinquantibus sibi, et his qui
juste quod justum est persequuntur, et possunt dicere: <i>Mihi autem adhaerere
Deo bonum est (Ps. LXXII, 28)</i>. Si enim Omnipotens Deus Pater est
veritatis atque justitiae, quicumque est mendax et injustus, appropinquare Deo
non potest, de quo scriptum est: <i>Non habitabit juxta te malignus, neque
permanebunt injusti ante oculos tuos (Ps. V, 6)</i>. Quare jejunavimus,
inquiunt, et non aspexisti? humiliavimus animas nostras, et nescisti?
Injustitiae arguunt Dominum, quod bona opera non respiciat, solamque ventris
esuriem, absque opere virtutum ingerunt Deo: non comedentes eos cibos quos
creavit Deus fidelibus et his qui cognoscunt veritatem, ut sumant eos cum
gratiarum actione: sed illos de quibus scriptum est in Proverbiis: <i>Hi enim
aluntur cibis impietatis et vino iniquitatis inebriantur (Prov. IV, 17)</i>.
Hujuscemodi epulis saturatus Pharisaeus, inter caetera verba superbiae, his in
sabbato se jejunare jactabat <i>(Luc. XVIII)</i>: qui non biberat vinum de
vinea Sorec, sed de vinea Sodomorum, cujus vinum furor draconum est, et furor aspidum
insanabilis, et uva eorum, uva fellis: quos Deus arguit per Prophetam: <i>Peccata
populi mei comedunt (Ose. IV, 8)</i>. Et rursum: <i>Quare tacuistis
impietatem eorum, et iniquitates vindemiastis et comedistis frumentum mendacii</i>
<i>(Ose. X, 13)</i>? Quia igitur proposuerant quaestionem Deo, scire cupientes
quare jejunaverint et humiliaverint animas suas, et Deus non respexerit: obliti
veteris historiae, cur non respexerit ad munera Cain, qui recte quidem
offerebat, sed non recte dividebat cum fratre <i>(Gen. IV)</i>, Dei non videns
charitatem, dicente Scriptura: <i>Diliges Dominum Deum tuum ex toto corde tuo,
et proximum tuum sicut teipsum (Matth. XXII, 39)</i>: propterea
respondit Deus, quod non jejunia reprobet, sed opera quae in jejuniis fiunt,
dicens: <i>In diebus jejuniorum vestrorum inveniuntur voluntates vestrae,</i>
ut non Dei, sed vestras faciatis voluntates, quas Paulus scribens Ephesiis
reprobat: <i>Juxta principem potestatis aeris, spiritus qui nunc operatur in
filiis incredulitatis, in quibus et nos omnes conversati sumus aliquando, in
desideriis carnis nostrae, facientes voluntatem carnis et cogitationum. Et
eramus natura filii irae, sicut et caeteri (Eph. II, 2, 3)</i>. Quodque
sequitur juxta LXX: <i>Et omnes subjectos vobis compungitis,</i> sive <i>affligitis,</i>
melius Theodotio et Symmachus transtulerunt, quos nos in hoc loco secuti sumus,
<i>Et omnes debitores vestros repetitis.</i> Ex quo ostendit, non esse absque
periculo repetere pauperem qui solvendo non sit, et pallium quod pignoris loco
tuleris, algenti non reddere debitori, ne clamor ejus perveniat ad Deum. Qui
enim miseretur pauperis, Deo fenerat <i>(Prov. XIX)</i>. Et econtrario qui
repetit non habentem, Deo facit violentiam. Atque ut sciamus hunc sensum esse
in praesenti loco, etiam in consequentibus in hoc eodem capitulo lecturi sumus:
<i>Dissolve colligationes impietatis, solve fasciculos deprimentes.</i> Haud
dubium quin chirographa significet: Quid enim prodest jejuniis ora pallere, et
ad lites et ad jurgia jejunare, dicente Scriptura, <i>Qui amat peccata, gaudet
jurgiis (Prov. XVII, 11)</i>? Servum autem Domini non oportet litigare,
sed esse mansuetum <i>(II Tim. II)</i>, et imitari eum qui dicit: <i>Discite a
me, quia mitis sum et humilis corde (Mat. XI, 29)</i>: ut humilitas non
sit affectata, sed cordis, nec gloriam quaerens hominum, sed animae
conscientiam. Jejunatis, inquit, et percutitis pugnis humilem, et alapis
verberatis <i>(I Tim. III)</i>. Unde episcopus non debet esse percussor.
Quomodo enim potest libidinem refrenare, qui nec manum valet cohibere, nec
linguam? Hujuscemodi jejunia et in exordio hujus prophetae Dominus arguit,
dicens: <i>Jejunium et otium, neomenias et sabbata, et alias solemnitates
vestras odit anima mea (Isai. I, 13)</i>. Unde praecipitur per Joel: <i>Sanctificate
jejunium: praedicate curationem (Joel. II, 15)</i>; ut a vitiis jejunemus,
et bonis operibus, curatisque peccatis, fiant sancta jejunia. Denique sequitur:
<i>Egrediatur sponsus de cubili suo, et sponsa de thalamo suo;</i> ut tempore
jejunii vacemus orationi: ne interior homo noster draconis vescatur carnibus,
qui datus est in escam populis Aethiopum. Et haec dicimus, non quo jejunia
reprobemus, per quae et Daniel vir desideriorum futura cognovit <i>(Daniel. IX)</i>,
et Ninivitae iram placaverunt Dei <i>(Jonae III)</i>, et Elias <i>(III Reg.
XIX)</i> ac Moyses <i>(Exod. XXXIV)</i>, quadraginta dierum esurie, Dei
familiaritate saturati sunt, et ipse Dominus <i>(Matth. IV)</i> totidem diebus
in solitudine jejunavit, ut nobis solemnes jejuniorum dies relinqueret: sed quo
non prosit vacuum portare ventrem, et alia facere quae Deo displicent. Atque ut
caetera praetermittam, exterminare facies suas, ut appareant hominibus jejunare
[<i>Al.</i> jejunantes], qui in praesenti gloriam consequentes, excludentur a
regno Dei, quia receperunt mercedem suam <i>(Matt. VI)</i>. Unde et Apostolus,
si etiam corpus suum tradat martyrio, ut <i>ardeat,</i> sive <i>glorietur</i>
(utrumque enim fertur in exemplaribus) absque Dei charitate <i>(I Cor. XIII)</i>,
quae est in cordis conscientia, frustra se dicit sanguinem fundere.</p>

<p><i>(Vers. 4, 5.) Nolite jejunare sicut usque ad hanc diem, ut
audiatur in excelso clamor vester. Numquid tale est jejunium, quod elegi, per
diem affligere hominem animam suam? Numquid contorquere quasi circulum caput
suum, et saccum et cinerem sternere? Numquid istud vocabis jejunium et diem
acceptabilem Domino?</i> LXX: <i>Quid mihi jejunatis, sicut hodie ut audiatur
in clamore vox vestra? Non tale jejunium elegi, et diem humiliare animam suam.
Neque si incurvaveris quasi circulum collum tuum, et cilicium et cinerem
substraveris: nec sic vocabitis jejunium acceptabile.</i> Ne videatur reprobare
jejunium, quod ipse praeceperat, docet quomodo jejunandum sit: immo antequam
doceat quid sequantur, instruit quid debeant declinare: <i>Ut audiatur,</i>
inquit, <i>in excelso clamor vester.</i> Ne ad orationem deferatis clamorem,
orantes in synagogis et angulis platearum, ut ab hominibus videamini <i>(Matth.
VI)</i>, et elevetis vocem in excelsum, et cum Pharisaeo, qui Domini judicio
condemnatur, vestra jejunia et opera praedicetis <i>(Luc. XVIII)</i>. Propter
quae Dominus Pharisaeorum reprobans orationem, docet discipulos quomodo orare
debeant <i>(Matth. VI)</i>, clauso pectoris sui cubiculo, ut soli loquantur
Deo, qui potest silentium cordis audire; ut clament in cordibus suis, <i>Abba
pater (Rom. VIII, 15)</i>; et non exterminent facies suas, sed lavent
aqua, et caput ungant oleo. De quo et Joannes Evangelista scribit: <i>Et vos
unguentum habetis a sancto (I Joan. II, 20)</i>: quo cum uncti fuerint,
etiam ipsi sancti fiant. Non enim quaerit Deus afflictionem solam et
humiliationem animae per injuriam corporis: ut instar circuli torqueat corpus,
et colla submittat, ac tristis incedat. Juxta illud quod in Psalmis dicitur: <i>Afflictus
sum, et incurvatus usque ad finem: tota die contristatus incedebam (Ps.
XXXVII, 9)</i>. Nec ut sacco quis vestiatur, et in cinere dormiat, quod de
David et de Achab legimus <i>(II Reg. III; III Reg. XXI)</i>: sed ut cum istis
haec faciat quae sequuntur. Alioquin et Apostolus frequenter jejunare se dicit <i>(II
Cor. VI et XI)</i>, et Dominus, cum sponsus a discipulis suis fuerit ablatus,
docet eos jejunaturos <i>(Matth. VI)</i>: et in Psalmis poenitens loquitur: <i>Manducavi
sicut cinerem panem meum, et potum meum cum fletu miscebam (Ps. CI, 10)</i>.
<i>Et cum mihi molesti essent, induebar cilicio (Ps. XXXIV, 13)</i>. Ex
quo discimus haec facienda primum esse quae vult Dominus, et non alia
praetereunda.</p>

<p><i>(Vers. 6, 7.) Nonne hoc</i> [Vulg. addit <i>est] magis jejunium
quod elegi? Dissolve colligationes impietatis, solve fasciculos deprimentes:
Dimitte eos qui confracti sunt liberos, et omne onus disrumpe. Frange esurienti
panem tuum, et egenos vagosque induc in domum</i> [Vulg. addit <i>tuam]. Cum
videris nudum, operi eum, et carnem tuam ne despexeris.</i> LXX: <i>Nonne tale
jejunium elegi, dicit Dominus: sed solve omnem colligaturam iniquitatis.
Dissolve obligationes violentarum cautionum. Dimitte fractos in remissionem, et
omnem scripturam iniquam conscinde. Frange esurienti panem tuum, et pauperes
sine tecto induc in domum tuam. Si videris nudum, operi, et domesticos seminis
tui ne despexeris.</i> Postquam docuit quale jejunium reprobet, ostendit quale
libenter accipiat. <i>Dissolve,</i> inquit, <i>colligationes impietatis: solve
fasciculos deprimentes:</i> sive ut LXX manifestius transtulerunt, <i>obligationes
violentarum cautionum,</i> quas nostri, verbi ambiguitate decepti, id est, <span
class=g>&#963;&#965;&#957;&#945;&#955;&#955;&#945;&#947;&#956;&#940;&#964;&#969;&#957;</span>,
<i>commutationes</i> pro <i>chirographis</i> interpretati sunt. Significat
autem chartarum fasciculos, in quibus feneratorum calumniae continentur, et
opprimuntur pauperes aere alieno, quae in cunctis urbibus seditionis causa vel
maxima est. Unde et Romanus populus vicinos occupat montes, et Tabulae novae,
quas Graeci appellant <span class=g>&#967;&#961;&#941;&#969;&#957;
&#7936;&#960;&#959;&#954;&#959;&#960;&#940;&#962;</span>. Non ergo
praecipit Propheta ne exigat unusquisque quod debitum est, maxime quod juste
dedit et juste repetit: alioquin Tribunitiae esset seditionis assertor. Sed ubi
iniqua est cautio, ubi opprimuntur pauperes calumnia: ibi fasciculi cautionum,
et omnia iniquitatis vincula rumpenda sunt. Vel certe hoc dicendum, quia de
jejuniis sermo est, et jejunium afflictionem atque humiliationem habet animae:
afflictio autem corporis peccatorum indulgentiam deprecatur. Docet Scriptura
divina, ut dimittamus debitoribus nostris, ut et Pater coelestis dimittat nobis
debita nostra <i>(Marc. XI)</i>. Vetus narrat historia, anno remissionis
septimo, vel quinquagesimo, qui est verus Jubilaeus, omnes possessiones redire
ad dominos, et reddi servis pristinam libertatem, cunctaque nomina, quae vulgo
appellant cautiones, irrita fieri <i>(Levit. XXV et XXVII)</i>. Si [<i>Al.</i>
Sin) autem hoc veteri Lege <i>(Exod. XXI)</i> praecipitur: quanto magis in
Evangelio, ubi <i>(Matth. V)</i> omnia quae bona sunt duplicantur: et nequaquam
oculum pro oculo, dentem pro dente jubemureruere: sed verberanti praebere
maxillam! Atque ut sciamus illud quod supra diximus: <i>Omnes debitores vestros
repetitis,</i> de creditoribus scribi, de debitoribus jungitur manifestius: <i>Dimitte
eos qui confracti sunt liberos,</i> hoc est, qui paupertate sunt fracti, quos
afflixit inopia, ne liberos sinas mendicare. Et omne onus quo deprimuntur,
rumpe. Pro quo manifestius Septuaginta transtulerunt, <i>et omnem scripturam
iniquam conscinde:</i> quod Symmachus transtulit: <i>Et omnem cautionem falsam
disrumpe.</i> Sed poterat fieri, ut aliquis diceret: Non habeo debitores, quid
facere debeo, ut suscipiatur jejunium meum? Sequitur: <i>Frange esurienti panem
tuum.</i> Non plures panes, ne de paupertate causeris, sed unum panem. Nec
ipsum totum, sed partem panis: quam si non jejunares comesurus eras; ut
jejunium tuum non sit lucrum marsupii, sed saturitas animae. Pulchreque addidit
<i>tuum,</i> ne de rapina facias eleemosynam: <i>Redemptio enim animae viri,
propriae divitiae (Prov. XIII, 6)</i>. Et in alio loco: <i>Honora
Dominum de tuis justis laboribus (Prov. III, 9)</i>. Certe si panem non
habes, et esurientium plurima multitudo est, praebe de quo nullum damnum
pateris. In quo nulla dispendia sunt, <i>pauperes</i> absque tecto, <i>induc in
domum tuam.</i> Sive ut in Hebraico habetur, <i>in domum,</i> ut si tuam non
habes, inducas in hospitiolum, quod vel mercede conductum, vel beneficio
possides. <i>Si videris nudum, operi.</i> Quod et Dominus in Evangelio
loquebatur: <i>Qui habet duas tunicas, det alteram non habenti (Luc.
III, 11)</i>. Non enim unam jussit scindi et dividi, quod multi popularis aurae
causa faciunt: sed alteram non servari, augens praecepta justitiae, ut etiam
calicem aquae frigidae porrectum habere praemia diceret. <i>Et carnem ait, tuam
ne despexeris.</i> Omnis enim homo caro nostra est. Et juxta Evangelicam
parabolam, ejus qui de Jerusalem descendebat Jericho, et latronibus vulneratus
est, ille proximus appellatur qui benefecerit <i>(Luc. X)</i>. Vel certe juxta
Septuaginta qui dixerunt: <i>Et domesticos seminis tui ne despicias,</i>
domesticos seminis illos intelligamus, de quibus et Apostolus docet, omnibus
faciendam esse eleemosynam, maxime autem domesticis fidei <i>(Galat. VI)</i>.
Illi enim caro nostra sunt, et semen nostrum, qui de uno nobiscum parente
generantur. Ad quos extendebat et Salvator manum, dicens: <i>Mater mea et
fratres mei hi sunt, qui faciunt voluntatem Patris mei (Marc. III, 34,
35)</i>. Atque ut sciamus unum esse Dominum, et, novi et veteris Instrumenti,
eadem et Dominus loquitur in Evangelio de his qui in die judicii a dextris
staturi sunt: <i>Venite, benedicti Patris mei, possidete regnum praeparatum
vobis a constitutione mundi. Esurivi enim et dedistis mihi manducare. Sitivi et
dedistis mihi bibere. Infirmus eram, et in carcere, et venistis ad me.
Peregrinus, et duxistis me in domum vestram. Et nudus, et vestistis me (Matth.
XXV, 34 seqq.)</i>. Illisque humilitate dicentibus, se nihil fecisse Domino
Salvatori, respondit: <i>Quamdiu fecistis uni de fratribus meis minimis, mihi
fecistis.</i> Juxta tropologiam haec possumus dicere: Qui jejunat ab omnibus
malis, et vult suum jejunium respici, non solum declinet a malo, sed et faciat
bonum, ut solvat omne vinculum iniquitatis, quo simplices quique credentium,
haereticorum fraudibus colligati sunt. Et <span class=g>&#963;&#964;&#961;&#945;&#947;&#947;&#945;&#955;&#953;&#940;&#962;</span>,
<i>obligationes</i> violentorum tractatuum, quas et in psalmo Propheta
demonstrat, dicens: <i>Declinantes autem in obligationes, adducet Dominus cum
operantibus iniquitatem (Ps. CXXIV, 5)</i>. Omnes enim qui haereticorum
vinculis alligantur, declinant a Domino; et quasi bos ductus ad victimam; et
eligunt atque commutant pro veritate mendacium. Istiusmodi igitur homines, qui
sunt fracti judicio, dimittat vir Ecclesiasticus atque dissolvat; et omnem
scripturam haereticorum, de quibus hic idem Propheta dicit: <i>Vae qui scribunt
iniquitatem: scribentes enim scribunt malitiam, rapientes judicium pauperum
populi mei (Isai. X, 1, 2)</i>, solvat atque disrumpat, ut nequaquam
laqueis suis simplices quosque teneant irretitos. Et cum hoc fecerit, frangat
doctrinae Ecclesiasticae esurientibus panem suum, quod fecit et Dominus,
fractos panes Apostolis tribuens, quos eis in septem sportis et duodecim
cophinis, nequaquam integros sicut habebantur in Lege, sed comminutos atque
confractos in Evangelio dereliquit, ut haberent quod pauperibus largirentur <i>(Matth.
XV)</i>. Quos videris non habentes calorem fidei, sed extra Ecclesiam
frigoribus infidelitatis algentes, inopes atque peregrinos, induc, ait, in
domum Ecclesiae, et operi incorruptionis pallio; ut vestiti Christi tunica,
nequaquam maneant in sepulcris, quod de eo legimus, qui possessus a daemonum
legione, nudus habitabat in memoriis mortuorum. Cumque, inquit, haec feceris et
liberalitas tua ad omnes exposita fuerit, specialiter ne despicias domesticos
fidei.</p>

<p><i>(Vers. 8, 9.) Tunc erumpet quasi mane lumen tuum, et sanitas tua
cito</i> [Vulg. <i>citius</i>] <i>orietur, et anteibit faciem tuam justitia
tua: et gloria Domini colliget te. Tunc invocabis, et Dominus exaudiet:
clamabis, et dicet: Ecce adsum.</i> LXX: <i>Tunc erumpet matutinum lumen tuum,
et sanitates tuae cito orientur, et praeibit in conspectu tuo justitia tua, et
gloria Dei circumdabit te. Tunc clamabis, et Deus exaudiet te. Adhuc loquente
te, dicet. Ecce adsum.</i> Quando illa non feceris quae praeteritus sermo
narravit, et ista feceris de quibus nunc diximus: tunc acceptabile erit
jejunium tuum, et erumpet matutinum lumen tuum; sol videlicet justitiae, de quo
Malachias propheta ex persona Dei Patris loquitur: <i>Orietur vobis timentibus
nomen meum, sol justitiae, et sanitas in pennis ejus (Malach. IV, 2)</i>.
Qui ibi sol, hic lux dicitur. Sicut enim matutina lux solvit tenebras: ita
lumen scientiae et veritatis omnes errores fugat. <i>Et sanitates,</i> inquit, <i>tuae
cito orientur.</i> Pro quo Aquila, verbum de verbo exprimens, posuit: <i>Et
cicatrix vulneris tui cito obducetur;</i> ut scilicet vulnera peccatorum
nostrorum ad ortum solis justitiae, cito obducta cicatrice, claudantur. Pro eo
quod Septuaginta transtulerunt <span class=g>&#964;&#8048; &#7984;&#8049;&#956;&#945;&#964;&#8049;
&#963;&#959;&#965;</span>, id est, <i>sanitates tuae,</i> Latini
interpretes ducti nominis similitudine <span class=g>&#7985;&#956;&#8049;&#964;&#953;&#945;</span>,
id est, <i>vestimenta</i> posuerunt. Unde multi translationis falsitate
decepti, ad resurrectionem corporis comprobandam, hoc utuntur testimonio, quo
scilicet vestimentum animae corpus accipi velint, quod in die resurrectionis
oriatur. <i>Et antecedet,</i> inquit, <i>in conspectu tuo justitia tua (Gen.
XXX, 33, sec. LXX)</i>. Secundum illud quod loquitur Jacob: <i>Exaudiet me cras
justitia mea;</i> et implebitur quod scriptum est: Ecce homo, et opera ejus. <i>Et
gloria Domini circumdabit te,</i> quasi veste pulcherrima, ut glorificeris apud
Deum et apud homines. <i>Tunc invocabis, et Dominus exaudiet: clamabis, et
dicet: Ecce adsum,</i> non voce, sed opere; non responsione, sed beneficiis.
Quod juxta litteram et in Evangelio comprobatur, quando dicente ad Dominum
leproso, <i>Si vis, potes me mundare,</i> respondit Dominus dicens: <i>Volo,
mundare</i>.</p>

<p><i>(Vers. 10.) Si abstuleris de medio tui catenam, et desieris
digitum extendere, et loqui quod non prodest. Cum effuderis esurienti animam
tuam, et animam afflictam repleveris: tunc</i> [Vulg. abest <i>tunc] orietur in
tenebris lux tua, et tenebrae tuae erunt sicut meridies.</i> LXX: <i>Si
abstuleris a te colligationem, et ordinationem et verbum murmurationis, et
dederis esurienti panem tuum ex animo tuo, et animam humiliatam saturaveris:
tunc orietur in tenebris lumen tuum, et tenebrae tuae erunt sicut meridies.</i>
Verbum Hebraicum MOTA <span dir=RTL>(&#1502;&#1493;&#1496;&#1492;)</span><span
dir=LTR></span><span dir=LTR></span>, quod in Jeremia <i>torques ferrea</i>
interpretatur <i>(Jerem. XVIII)</i>, in praesenti capitulo bis legitur. In eo
enim loco ubi supra juxta Septuaginta diximus: <i>Dissolve obligationes
violentarum commutationum,</i> pro uno verbo MOTA sciamus eos posuisse <i>violentas
cautiones,</i> pro quibus Aquila <i>errorem,</i> Symmachus <i>declinationem,</i>
Theodotio <span class=g>&#954;&#955;&#959;&#953;&#972;&#957;</span>, id
est, <i>torquem,</i> transtulerunt. Rursum in praesenti loco ubi nos vertimus: <i>Si
abstuleris de medio tui catenam,</i> et pro <i>catena</i> Septuaginta <span
class=g>&#963;&#965;&#957;&#948;&#949;&#963;&#956;&#8056;&#957;</span>,
id est, <i>colligationem,</i> sive <i>vinculum</i> transtulerunt; Aquila, sicut
supra, <i>errorem,</i> interpretatus est; Symmachus in Theodotionis scita
concedens [<i>Al.</i> concidens], <i>torquem</i> posuit. Hoc de
interpretationis varietate sit dictum. Alioquin sensus sic cum superioribus
jungitur: Orietur tibi matutina lux, et sanitates tuae cito orientur: et
praecedet te justitia tua, et gloria Domini coronabit te. Deprecantemque statim
exaudiet, et se ostendet esse praesentem. Ita dumtaxat, si ad superiora opera
haec quoque addideris, ut tollas de te obligationem et catenam qua tua anima
colligata est. De qua et Petrus loquebatur ad Simonem: <i>In felle enim
amaritudinis, et obligatione iniquitatis video te esse (Act. VIII, 23)</i>.
Et Paulus dolebat, obligatam cernens idololatriae Atheniensium civitatem.
Funibus enim peccatorum suorum unusquisque constringitur <i>(Prov. V)</i>. De
quibus animae vinculis et David precabatur in psalmo: <i>Ab occultis meis munda
me, Domine, et ab alienis parce servo tuo (Ps. XVIII, 13)</i>. Difficile
reperitur qui his non stringatur catenis. Raro invenitur anima quae hanc
gravissimam torquem non habeat suo collo circumdatam, ad terrena se opera
deprimentem, ut nequaquam coelum, sed terram aspiciat. Quod et de Evangelica
refertur muliere, quam vinxerat Satanas per annos decem et octo, ut incurvata,
coelestia non videret <i>(Luc. XIII)</i>. Si ergo, ait, tuleris de medio cordis
tui hanc catenam, et istiusmodi vincula dissipaveris, et <span
class=g>&#963;&#967;&#949;&#953;&#961;&#959;&#964;&#959;&#957;&#943;&#945;&#957;</span>,
pro qua tres alii interpretes voce consona, <i>extentum digitum</i>
transtulerunt: ut non solum malum ipse non cogites, et non facias, sed ne
detrahas quidem proximo tuo, et singulos quasi digito notes, et loquaris quod
non prodest animae tuae, non tua mala, sed aliorum errores considerans:
accipies quae sequens sermo subnectit. Plerique nostrorum <span
class=g>&#967;&#949;&#953;&#961;&#959;&#964;&#959;&#957;&#943;&#945;&#957;</span>,
id est, <i>ordinationem clericorum,</i> quae non solum ad imprecationem vocis, sed
ad impositionem impletur manus (ne scilicet, ut in quibusdam risimus, vocis
imprecatio clandestina clericos ordinet nescientes), sic intelligunt, ut
assumant testimonium Pauli scribentis ad Timotheum: <i>Manus cito nemini
imposueris, neque communicaveris peccatis alienis (I Tim. V, 22)</i>.
Non est enim peccatum leve, mittere margaritas ante porcos, et dare sanctum
canibus <i>(Matth. VII)</i>: et ordinationem clericatus, nequaquam sanctis, et
in lege Dei doctissimis, sed asseclis suis tribuere, et vilium officiorum
ministris: quodque his dedecorosius est, muliercularum precibus. In quo
consideranda loquentis in se Christi Apostoli sapientia, qui ut ordinationis
periculum demonstraret, junxit tormenta peccantium: <i>Neque communicaveris
peccatis alienis.</i> Sicut ergo in ordinationibus malorum, particeps est
peccatorum qui tales constituit: sic in ordinatione sanctorum, particeps est
eorum justitiae, qui bonos elegit. Sequitur: <i>Et verbum murmurationis,</i>
subauditur, <span class=g>&#7936;&#960;&#8056; &#954;&#959;&#953;&#957;&#959;&#8166;</span>, si abstuleris a te. Verbum
autem murmurationis est, quando contra nos loquitur Deus: <i>Desinat a me
murmuratio populi hujus, et non morietur;</i> nostraque peccata referimus ad
Deum, ad excusandas excusationes in peccatis, et dicimus: Corporis me superavit
ardor, adolescentiae incentiva vicerunt, a Deo talis creatus sum: paupertas
coegit ad furtum. Itaque si non fecerimus ista quae dicta sunt, et fecerimus ea
quae dicenda sunt, ut esurienti, non sicut supra, demus panem nostrum, sed
animam nostram, ut eum in quibuscumque possumus adjuvemus, et non quasi ex tristitia
et necessitate, sed ex animo tribuamus, accipientes magis, quam dantes
beneficium: <i>Hilarem enim datorem diligit Deus (II Cor. IX, 7)</i>, ut
animam esurientem sive afflictam non refocillemus ex parte, sed saturemus: et
doleamus cum dolentibus, lugeamusque cum lugentibus <i>(Rom. XII)</i>, tunc
orietur in tenebris lux nostra, ille qui dicit: <i>Ego lux veni in mundum: ut
omnis qui credit in me, in tenebris non maneat: sed habeat lucem vitae (Joan.
XII, 46)</i>. Lucerna enim corporis nostri est oculus: si simplex fuerit, totum
corpus nostrum erit lucidum. Si autem qui lux esse deberet, versus fuerit in
tenebras; tunc omne corpus tenebrosum erit, et dicetur nobis: <i>Si lux quae in
te est, tenebrae sunt, ipsae tenebrae quantae sunt (Matth. VI, 23)</i>!
Consideremus quantis virtutibus perveniamus ad lucem Dei, ut tenebrae vertantur
in meridiem, dicamusque cum sponsa: <i>Ubi pascis, ubi cubas, in meridie (Cant.
I, 6)</i>?</p>

<p><i>(Vers. 11.) Et requiem dabit tibi Dominus semper, et implebit
splendoribus animam tuam, et ossa tua liberabit. Et eris quasi hortus irriguus,
et sicut fons aquarum, cujus non deficient aquae.</i> LXX: <i>Et erit Deus tuus
tecum semper: et impleberis sicut desiderat anima tua, et ossa tua pinguescent.
Et erunt sicut hortus ebrius: et sicut fons, cui non deficiet aqua.</i> Quod in
Alexandrinis exemplaribus in principio hujus capituli additum est: <i>Et adhuc
in te erit laus mea semper;</i> et in fine <i>et ossa tua quasi herba orientur,
et pinguescent, et haereditate possidebunt in generationem et generationes,</i>
in Hebraico non habetur, sed ne in Septuaginta quidem emendatis et veris
exemplaribus: unde obelo praenotandum est. <i>Cum tenebrae,</i> inquit, <i>pectoris
tui,</i> orta luce, fuerint dissolutae, et pro nocte palpabili meridies fuerit
exorta, tunc semper habitatorem habebis Deum, qui impleat splendoribus animam
tuam. De quibus in psalmo legitur: <i>Tecum principium in die virtutis tuae, in
splendoribus sanctorum, ex utero ante luciferum genui te (Ps. CIX, 4)</i>.
Sive saturaberis cunctis quae desiderat anima tua, quia et ipse saturasti
animam esurientem, et dicere poteris: <i>Benedic, anima mea, Domino, qui implet
in bonis desiderium tuum (Ps. I, 5)</i>; et ossa tua liberabuntur de
interitu et igne perpetuo. Sive impinguescent, ut pristinam crassitudinem
recipiant, quae fame sermonis Domini attenuata fuerant. Quod quidem et juxta
litteram de resurrectione eorum quae casura sunt corporum, intelligere
possumus, et de virtutibus animae, quas significans sanctus loquitur in psalmo,
<i>Omnia ossa mea dicent, Domine, quis similis tibi (Ps. XXXIV, 10)</i>?
De quibus et in Proverbiis scriptum est, <i>Fama bona impinguat ossa (Prov.
XV, 30)</i>. Et quibus praemia promittuntur, <i>Sanitas erit corpori tuo, et
curatio ossibus tuis (Prov. XVI, 24)</i>. De quibus rursum scriptum est,
<i>Dominus custodit omnia ossa eorum, unum ex his non conteretur (Ps.
XXXIII, 21)</i>. Econtrario, qui peccator est, et animae robur perdidit atque
virtutem, plangit, et loquitur: <i>Dissipata sunt ossa nostra secus infernum</i>
<i>(Ps. CXL, 7)</i>. Neque enim possumus credere quod ossa peccatorum non in
inferno sint, sed juxta infernum. Et fama bona impinguat ossa <i>(Prov. XV, 30)</i>,
quae ad corporis saginam non pertinet. Sequitur: <i>Et eris,</i> sive <i>erit,</i>
id est, aut tu, aut anima tua, <i>sicut hortus irriguus:</i> de quo scriptum
est: <i>Fons egrediebatur, et irrigabat omnem faciem paradisi (Genes.
II, 6)</i>, pro quo in Hebraico <i>hortus</i> legitur. Quem fontem non alium
possumus dicere, nisi eum cui dicitur, <i>Apud te est fons vitae (Ps.
XXXV, 10)</i>: qui indesinenter rigat Ecclesiam suam, et cunctorum corda credentium.</p>

<p><i>(Vers. 12.) Et aedificabuntur in te deserta saeculorum: fundamenta
generationis et generationis suscitabis: et vocabitur</i> [Vulg. <i>et
vocaberis] in te aedificator sepium, convertens</i> [Vulg. <i>avertens</i>] <i>semitas
in quietem.</i> LXX: <i>Et aedificabuntur tibi deserta a saeculo et erunt
fundamenta tua sempiterna in generationes et generationes: et vocaberis
aedificator maceriae, et semitas in medio quiescere facies.</i> Non solum,
inquit, orietur in tenebris lumen tuum, et tenebrae tuae erunt quasi meridies,
et dabit tibi Dominus requiem semper, et eris quasi hortus irriguus, et
caetera; sed aedificabuntur in te quae longo tempore deserta fuerant; et in
multis generationibus permansura aedium tuarum fundamenta jacientur: ita ut vel
tu ipse voceris aedificator sepium atque maceriarum, vel oriatur in te qui sit
aedificator sepium, et avertat semitas in quietem, sive juxta Septuaginta, <i>calles
in medio faciat conquiescere.</i> Haec Judaei et amici tantum occidentis
litterae, ad instaurationem referunt urbium Palaestinae. Et vel facta sub
Zorobabel et Ezra, et Neemia, vel in ultimo tempore futura contendunt: et ad
instaurationem Jerusalem et in circuitu civitatum altissima fundamenta
jacienda, et tam excelsos muros aedificandos, ut nullus hostium possit intrare,
et omnium in eas inimicorum prohibeatur ingressus. Nos autem sequentes coeptae
explanationis ordinem, quae deserta fuerant in Judaeis, dicimus aedificari in
Ecclesia, non ad breve tempus, sed in perpetuum, et fundamenta illius ex
utroque populo, id est, in duabus generationibus suscitanda. Unde dicebat
Apostolus: <i>Quasi sapiens architectus fundamentum posui: alius
superaedificat: unusquisque autem videat quid superaedificat (I Cor.
III, 10)</i>; et in alio loco: <i>Dei agricultura, Dei aedificatio sumus;</i>
et iterum: <i>Aedificati super fundamentum Apostolorum et Prophetarum (Ephes.
II, 20)</i>; et vocandam eam, sive cum qui natus est in ea, aedificatorem
sepium. De quo in psalmo legimus: <i>Homo natus est in ea: et ipse fundavit eam
Altissimus (Ps. LXXXVI, 5)</i>. Quas sepes atque macerias, hoc enim
Graeco sermone significat <span class=g>&#966;&#961;&#945;&#947;&#956;&#959;&#8166;&#962;</span>,
agro et vineis circumdari Scriptura commemorat: <i>Vineam de Aegypto
transtulisti: ejecisti gentes, et plantasti eam;</i> et post paululum: <i>Quare
destruxisti maceriam ejus: et vindemiant eam omnes qui transeunt viam (Ps.
LXXXIX, 9 et 13)</i>? Et in hoc eodem Propheta: <i>Vinea facta est dilecto;</i>
quam pulchro sermone describens, intulit: <i>Aedificavi turrem, et maceria
circumdedi (Eccles. II, 4)</i>. Quam qui destruxit, juxta Ecclesiasten,
mordebit eum coluber. Quae ideo circumdata est, ut omnium bestiarum in vineam
Dei prohibeatur accessus. Iste est autem coluber tortuosus, qui decepit Evam in
paradiso, quae quia Dei praecepta destruxerat, propterea morsibus ejus patuit,
et audivit a Domino: <i>Tu observabis caput ejus; et ille observabit tibi
calcaneum (Genes. III, 15)</i>. In eo loco, ubi nos juxta Septuaginta
interpretati sumus, ne quid innovare videremur, quia vulgatum est testimonium, <i>et
vocaberis aedificator sepium,</i> in Hebraico legitur, <i>et vocabitur in te,</i>
GODER PHERES <span dir=RTL>(&#1490;&#1491;&#1512;&nbsp;&#1508;&#1512;&#1509;)</span><span
dir=LTR></span><span dir=LTR></span> quod Aquila interpretatus est <span
class=g>&#960;&#949;&#961;&#953;&#966;&#961;&#940;&#954;&#964;&#951;&#962;
&#948;&#953;&#945;&#954;&#959;&#960;&#8134;&#962;</span>, quod nos possumus
juxta sensum dicere, <i>qui se opponit Dei iracundiae saevienti.</i> Denique
Symmachus transtulit, <i>murum opponens caedenti (I Reg. VII)</i>,
qualis fuit Moyses et Aaron, et Samuel, qui irae Domini restiterunt, et quasi
aedificato muro, indignationi ejus posuerunt terminum. Quod et Jeremiae
dicitur: Ne occurat Domino, ne irae ejus velit resistere, et indignationem ita
precibus quasi quodam muro intercludere <i>(Jerem. VII)</i>: et Moysi, quasi
teneretur ab eo Dominus: <i>Dimitte me,</i> inquit, <i>et percutiam populum
istum (Exod. XXXII, 10)</i>. Istiusmodi ergo aedificator maceriarum
murorumque et sepium, convertet semitas in quietem, ut nequaquam Dei ira
desaeviat, sed placatus sit eis Dominus, et omnes indignationis semitae
conquiescant.</p>

<p><i>(Vers. 13.) Si averteris a sabbato pedem tuum, facere voluntatem
tuam in die sancto meo: et vocaveris sabbatum delicatum, et sanctum Domini
gloriosum, et glorificaveris eum dum non facit vias tuas, et non invenietur</i>
[Vulg. <i>invenitur] voluntas tua, ut loquaris sermonem.</i> LXX: <i>Si
averteris in sabbatis pedem tuum: ut non facias voluntates tuas in die sancta.
Et vocabis sabbata delicata sancta Domino: non tolles pedem tuum ad opus, neque
loqueris verbum in ira de ore tuo</i>. Cui supra dixerat: <i>Nonne hoc est
jejunium magis quod elegi, dissolve colligationem impietatis, solve fasciculos
deprimentes,</i> et caetera: etiam nunc praemia repromittit, si facere voluerit
quae sequuntur <i>(Exod. XX)</i>; ut hic scilicet cohibeat pedem suum in
sabbatis, nec faciat voluntates suas, et diem sanctum Domini suis commaculet
voluntatibus [<i>Al.</i> voluptatibus]. Lege praeceptum est, ne in sabbatis
opus servile faciamus, ne accendamus ignem, ut in uno sedeamus loco, ut illa
tantum faciamus opera quae ad animae salutem pertinent. Quod si juxta litteram
accipiamus, penitus impleri non potest. Quis enim potest hoc facere, ut tota
die ac nocte sedens in sabbato de uno loco non recedat, immo ne leviter quidem
se commoveat; quod si fecerit, transgressor legis sit? Ex uno igitur mandato,
quod juxta litteram impossibile est, et caetera cogimur spiritualiter
intelligere, ne faciamus servile opus, et perdamus animae libertatem; qui enim
facit peccatum, servus est peccati <i>(Joan. VIII)</i>: ne onus portemus in
sabbato, quale portabat ille qui dicit: <i>Iniquitates meae elevatae sunt supra
caput meum: quasi onus grave aggravatae sunt super me (Ps. XXXVII, 5)</i>.
Ne iniquitas quae sedet super talentum plumbi, in nobis habeat potestatem: ne
nos voluptas corporis et libido succendant <i>(Zach. V)</i>: <i>Omnes enim
adulterantes quasi clibanus corda eorum (Osee VII)</i>; et diaboli
jacula ignita sunt, ut sagittent in obscuro rectos corde <i>(Ps. X)</i>.
Praecipitur quoque nobis ut arrepto nobis aratro, non respiciamus post tergum:
ut tectorum altitudinem conscendentes, nequaquam ad tollenda saeculi vestimenta
velimus descendere <i>(Luc. IX)</i>; sed ut audiamus cum Moyse, <i>Tu vero hic
sta mecum (Exod. XXXIV, 2)</i>; et sedeamus cum Domino, lassi in via
hujus saeculi, super puteum Samaritanae et conversionem errantiumque salutem
sitientes <i>(Joan. IV)</i>, ut audiamus Apostolum commonentem, <i>State firmi
et immobiles (I Cor. XV, 58)</i>, ne patiamur illud quod Judas passus
est proditor, qui perdidit locum ministerii sui, et transgressor effectus est,
illiusque semper sententiae recordemur: <i>Si spiritus potestatem habentis
ascenderit super te, locum tuum ne dimiseris (Eccles. X, 4)</i>. Qui sic
quiescit in sabbato, lavat inter innocentes manus suas, nec movet pedes, ut
suas faciat voluntates: iste celebrat sabbata Domini delicata. Qui sabbatismus,
juxta Epistolam quae ad Hebraeos scribitur, repromittitur nobis in coelestibus,
et gloria praeparatur <i>(Hebr. IV)</i>: ut dum non faciamus vias nostras in
sabbato, nec invenitur voluntas nostra, ut loquamur sermonem, quo scilicet nec
opere, nec sermone peccemus. Alioquin si haec tantum prohibentur in sabbato,
ergo in aliis sex diebus libertas nobis tribuitur delinquendi. Quod si stultum
est credere, superest ut sabbatum quod interpretatur <i>requies,</i> omni
tempore sanctificandum sit a fidelibus, dum non carnis, sed animae faciunt
voluntates. Quodque jungitur, juxta Septuaginta, <i>in ira ex ore tuo,</i> in
Hebraico non habetur. Ad hoc sabbatum, omni festivitate celebrandum, Salvator
nos provocat in Evangelio, dicens: <i>Venite ad me omnes qui laboratis et
onerati estis, et ego vobis dabo requiem (Matth. XI, 28)</i>; hoc enim
significat <span class=g>&#7936;&#957;&#945;&#960;&#945;&#8059;&#963;&#969; &#8017;&#956;&#8118;&#962;</span>,
ut scilicet peccatorum onera deponentes, sabbatizemus in Christo, et dicamus: <i>Statuit
supra petram pedes meos (Ps. XXXIX, 3)</i>, illudque vitemus quod sanctus
pene sustinuisse se dicit, <i>Mei vero pene moti sunt pedes (Ps. LXXII,
2)</i>.</p>

<p><i>(Vers. 14.) Tunc delectaberis super Dominum</i> [Vulg. <i>Domino</i>];
<i>et sustollam te super altitudines terrae, et cibabo te haereditate Jacob
patris tui. Os enim Domini locutum est.</i> LXX: <i>Et eris confidens super
Dominum: et elevabit te super bona terrae, et cibabit te haereditate Jacob
patris tui. Os enim Domini locutum est.</i> Postquam vocaveris sabbata
delicata, et non moveris in sabbato pedem tuum ad opus servile faciendum, neque
verbum locutus fueris, id est, semper tacueris, et impleveris quod praeceptum
est: <i>Cohibe linguam tuam a malo, et labia tua ne loquantur dolum (Ps.
XXXIII, 14)</i>: tunc delectaberis in Domino, et videbis in te esse completum: <i>Delectare
in Domino, et dabit tibi petitiones cordis tui (Ps. XXXVI, 4)</i>. Sive
fiduciam habebis in Domino, juxta illud quod scriptum est: <i>Qui confidit in
Domino, beatus est.</i> Et in Jeremia: <i>Benedictus homo qui confidit in
Domino, et erit Dominus spes ejus (Jerem. XVII, 7)</i>. Et alibi: <i>Bonum
est confidere in Domino, quam confidere in homine (Ps. CXVII, 8)</i>. Et
elevabit te Dominus atque sustollet super altitudines ac bona terrae. Terra
enim mitium, terraque viventium non est deorsum, sed sursum est. Denique ad Lot
de Sodomae et Gomorrae valle fugientem dicitur: <i>In monte salvum te fac (Genes.
XIX)</i>. Ad quem postquam pervenit, ortus est ei sol in Segor. De hac terra
dicebat Dominus: <i>Beati mites, quoniam ipsi possidebunt terram (Matth.
V, 4)</i>: et multa alia quae crebro usurpavimus, quorum illud est: <i>Honora
patrem tuum, et matrem tuam, et eris longaevus super terram, quam Dominus Deus
tuus dederit tibi (Exod. XX, 12)</i>. Quod juxta litteram penitus stare
non potest. Multi enim honorant parentes, et cito moriuntur; et alii parricidae
longo vivunt tempore. Ut autem certius noverimus hanc terram esse in
sublimibus, tricesimi sexti psalmi breviter recordemur, in quo scriptum est: <i>Mites
possidebunt terram, et epulabuntur in multitudine pacis.</i> Post quae
infertur: <i>Exspecta Dominum, et custodi vias ejus: et elevabit te, ut
possideas terram (Ps. XXXVI, 11)</i>: de qua in alio loco canitur, <i>Justi
possidebunt terram, et habitabunt in saeculum saeculi super eam (Ibid.,
34)</i>. Quod et ipsum impossibile est. Si enim terra pertransibit, haec utique
quam incolimus, quomodo in saeculum saeculi justi habitabunt super eam? Ex quo
discimus esse terram, quae in sublimibus sita est. Post quae infertur: <i>Et
cibabo,</i> sive, <i>cibabit te Dominus haereditate Jacob patris tui.</i> Sicut
enim qui fidem habuerit Abraham, appellatur filius Abraham: sic qui supplantat
vitia atque peccata, vocatur filius Jacob. Et cujus quis virtutis imitator est,
illius appellatur et filius. Bona autem terrae, quae in excelsis sita est,
quibus saturatur filius Jacob, illa accipienda sunt, quae nec oculus vidit, nec
auris audivit, nec in cor hominis ascenderunt <i>(I Cor. II)</i>. De quibus in
Epistola scriptum est ad Hebraeos: <i>Qui enim haec dicunt, ostendunt quod
patriam quaerant: et siquidem illam quaererent, de qua egressi erant, habebant
tempus ut reverterentur ad eam. Nunc autem meliorem desiderant patriam, hoc
est, coelestem Jerusalem (Hebr. XI, 14 et seqq.)</i>. Ex quo discimus,
mille annorum fabulam, in qua rursum nuptiae promittuntur, et cibi, et terrenae
vitae conversatio, abjiciendam. Si enim in resurrectione neque nubent, neque
nubentur, sed erunt similes Angelorum; quia sunt filii resurrectionis <i>(Matth.
XXII)</i>; et de ventre ac cibis Apostolus loquitur: <i>Esca ventri, et venter
escis: Deus autem et hunc et illam destruet (I Cor. VI, 13)</i>, quomodo
rursum incorrupto et spirituali immortalique corpore, carnis pristinae mortalis
atque corruptae vitia quaeremus? Et haec dicimus, non quo substantiam
glorificati corporis denegemus, sed quo opera pristina in his qui Angelorum
sunt similes, penitus auferamus. Alioquin et in isto adhuc corpore per jejunia
et continentiam, et perpetuam castitatem et charitatem, imitamur virtutes
Angelicas, et tamen substantiam corporum non amittimus. Quae ut omnia futura
credamus, sciamus a Deo esse promissa, cujus os locutum est: ut quomodo in
manibus opus, et in pedibus incessum, et in ventre generationem, et in auribus
oculisque auditum atque intuitum: sic in ore sermonem Dei intelligamus.</p>

<p><i>(Cap. LIX.—Vers. 1, 2.) Ecce non est abbreviata manus Domini, ut
salvare nequeat: neque aggravata est auris ejus, ut non exaudiat; sed
iniquitates vestrae diviserunt inter vos et Deum vestrum, et peccata vestra absconderunt
faciem ejus a vobis, ne exaudiret.</i> LXX: <i>Numquid non potest manus Domini
salvos facere: aut aggravata est auris ejus, ut non exaudiat? Sed peccata
vestra separant inter vos et Deum: et propter peccata vestra avertit faciem
ejus a vobis, ut non misereatur.</i> Poteram quae nunc facturum esse me dixi: <i>Eris
confidens in Domino, et elevabit te ad bona terrae, et cibabit te haereditate
Jacob patris tui,</i> et ante complere. Neque enim abbreviata est manus mea,
atque contracta, ut eam ad liberandum populum meum extendere nequeam: aut
surdas aures habeo, ut exaudire non possim. Ex quo ostenditur aures Domini,
quae justos audiunt, et non audiunt peccatores, nequaquam esse nostrarum aurium
similes, quae emissam vocem sive justitiae, sive injustitiae, aequaliter
audiunt; <i>sed peccata,</i> inquit, <i>vestra,</i> quasi quidam in medio murus
oppositus, vos et Deum dividunt. Unde et Salvator in passione sua fecit
utrumque unum <i>(Ephes. II)</i>, et medium parietem maceriae solvens,
inimicitiam in sua carne destruxit, ut quos paries diviserat peccatorum,
Christi sanguis conjungeret. Qui aperuit paradisi januam, quae multo tempore
clausa fuerat <i>(Genes. III)</i>, et igneum gladium suo cruore restinxit, ut
audiret latro: <i>Hodie mecum eris in paradiso (Luc. XXIII, 43)</i>.
Quodque sequitur: <i>Et propter peccata vestra avertit faciem a vobis: ut non
audiret,</i> sive <i>ut non misereretur,</i> hoc ostendit, quod fetorem
peccatorum et iniquitates eorum ferre non potuerit, sed averterit faciem suam,
ne eorum turpitudinem cerneret, et statim percutere cogeretur. Unde peccator
Domini vultum videre desiderans, dicit in psalmo: <i>Usquequo, Domine,
oblivisceris me in finem, usquequo avertis faciem tuam a me (Ps. XII, 1)</i>?
Et alibi: <i>Ostende faciem tuam, et salvi erimus (Ps. LXXIX, 4)</i>.</p>

<p><i>(Vers. 3, 4.) Manus enim vestrae pollutae sunt sanguine, et digiti
vestri iniquitate: labia vestra locuta sunt mendacium, et lingua vestra
iniquitatem fatur. Non est qui invocet justitiam, neque est qui judicet vere:
sed confidunt in nihili</i> [Vulg. <i>nihilo</i>], <i>et loquuntur vanitates.</i>
LXX: <i>Manus enim vestrae pollutae sunt sanguine, et digiti vestri peccatis.
Labia vestra polluta sunt iniquitate, et lingua vestra injustitiam meditatur.
Nullus loquitur justa: neque est justum judicium. Confidunt in vanis, et
loquuntur vacua, iniquitates atque peccata.</i> Quae supra generaliter
nominavit, nunc exponit in partibus. Et considerandum quod nequaquam eis
objiciat idololatriam qua Isaiae temporibus tenebantur, sed effusionem
sanguinis, de quo ante jam dixerat: <i>Justus perit, et non est qui recogitet.
Et viri justi tolluntur, et nemo corde intelligit. A facie enim iniquitatis
sublatus est justus: erit in pace sepultura ejus, tolleturque de medio (Isai.
LVII, 1, 2)</i>. Et quamquam ipsi manus non miserint in Dominum Salvatorem,
tamen consona impietatis voce clamantes: <i>Sanguis ejus super nos et super
filios nostros (Matth. XXVII, 25)</i>, mortis ejus rei sunt, et habent
pollutas manus. De quibus idem Propheta testatur, dicens: <i>Si levaveritis
manus vestras ad me, non exaudiam. Manus vestrae sanguine plenae sunt (Isai.
I, 15)</i>. Labia quoque eorum et lingua loquuntur iniquitatem atque mendacium,
ut pro Christo sibi Antichristum repromittant, nec sit ullus in populo qui
invocet justitiam, et judicet <i>veritatem,</i> sive ut in Hebraeo babetur, <i>fidem,</i>
quod scilicet credat in Christo; sed confidunt in nihili, et loquuntur
vanitates. Unde Apostolus praecipit, ne attendamus Judaicas fabulas, et mandata
hominum aversantium se a veritate <i>(Tit. I)</i>. Vere enim confidunt in
nihili, et sequuntur vanitates, in quo impletur Domini vaticinium: <i>Ego veni
in nomine Patris mei, et non suscepistis me: si alius venerit in nomine suo,
illum suscipietis (Joan. V, 43)</i>.</p>

<p><i>(Vers. 5, 6.) Conceperunt laborem, et pepererunt iniquitatem: et
ova aspidum ruperunt, et telas araneae texuerunt. Qui comederit de ovis eorum,
morietur: et quod confotum est, erumpet in regulum. Telae eorum non erunt in
vestimentum, neque operientur operibus suis.</i> LXX: <i>Quia parturiunt
dolorem, et generant iniquitatem. Ova aspidum fregerunt: et telam araneae texuerunt.
Et qui de ovis eorum comedere voluerit, frangens reperiet putridum, et in ipso
regulum: tela eorum non erit in vestimentum, nec operientur operibus suis.</i>
Qui Antichristi praestolantur adventum, nec possunt dicere: <i>A timore tuo,
Domine, concepimus, et parturivimus et peperimus, spiritum salutis tuae fecimus
super terram (Isai. XXVI, 18)</i>, recte concipiunt dolorem, et
parturiunt iniquitatem: ut quem multo labore perquirunt, in iniquitate
suscipiant; de quorum scriptum est patre: <i>Concepit dolorem, et peperit
iniquitatem (Ps. VII, 15)</i>. Isti frangunt atque disrumpunt ova
aspidum, ut earum venena in sua mente suscipiant, quibus in Evangelio dicitur: <i>Serpentes,
genimina viperarum (Matth. III, 7)</i>. Pulchreque ova posuit aspidum
atque serpentum, quae ova prius generare dicuntur. Et quia non solum malitiae
venena in cordibus suis retinent, sed in lege Domini die ac nocte meditantur,
aniles fabulas mussitantes, propterea dicitur: <i>Et telas araneae texunt:</i>
quibus muscas et culices et parva capiunt animantia; ad quas cum forte quid
venerit, quasi per aerem vacuum transvolat. <i>Qui comederit,</i> inquit, <i>de
ovis eorum, morietur,</i> hoc est, qui consiliis eorum acquieverit, quomodo
Abel acquievit Cain dicenti, <i>Transeamus in campum (Genes. IV, 8)</i>,
statim interficietur: sive ut Septuaginta transtulerunt: <i>Qui voluerit de
ovis eorum comedere, conterens inveniet putridum, et in ipso regulum.</i> Qui
enim prima fronte deceptus, ova putaverit gallinarum et aliarum volucrum,
quarum esus innoxius est: si fregerit antequam comedat, statim putorem
teterrimum fetoremque cognoscet, et quod confotum est, inveniet regulum. Sive
juxta Symmachum et Theodotionem, <i>aspidem.</i> Aquila autem <i>viperam</i>
posuit; pro qua in Hebraico legitur EPHEE <span
dir=RTL>(&#1488;&#1508;&#1506;&#1492;)</span><span dir=LTR></span><span
dir=LTR></span>. Qui igitur audiens traditiones Judaicas, ad escas se mille
annorum voluerit praeparare, et repromissionum deliciis irretitus, manum ad ovum
extendere: si antequam comedat, hoc est verbis mortiferis acquiescat, voluerit
prius considerare quod dicitur, et singulos sermones discutere, eorumque
tractare rationem, statim in ipsis reperiet [<i>Al.</i> reperit] Antichristum
praeparari. Ergo juxta Hebraicum, qui comederit de ovis eorum, morietur. Qui
autem, juxta Septuaginta, frangere ante voluerit, et diligentius intueri ac
videre quid latitet, reperiet fetorem teterrimum, et principem omnium serpentem
diabolum, in eorum latitare traditionibus. Et quia supra dixerat: <i>Telas
araneae texunt,</i> exponit quod telarum istarum textura non proficiat. Labor,
inquit, eorum omnisque doctrina non Christi efficit vestimentum, nec pallium
quo nuditas animae protegatur, sed casso labore desudant, dicente hoc eodem
Propheta: <i>Populus hic labiis me honorat; cor vero eorum longe est a me.
Frustra autem me colunt, docentes doctrinas et praecepta hominum (Isai.
XXIX, 13)</i>: quae sequentes, negligunt legem Dei. Et ut sciamus in tela opera
demonstrari, intulit: <i>Neque operientur operibus suis.</i> Quidam locum istum
sic edisserunt: <i>Ova aspidum sciderunt,</i> sive <i>ruperunt,</i> id est,
mordentes Prophetarum reliquere sermones omnes, et blanda sibi
pseudoprophetarum eloquia texuerunt: de quibus qui comederit, a serpente
ferietur; et intelliget nihil sibi verba profuisse mendacii.</p>

<p><i>(Vers. 7, 8.) Opera eorum opera inutilia: et opus iniquitatis in
manibus eorum. Pedes eorum ad malum currunt: et festinant ut effundant
sanguinem innocentem. Cogitationes eorum, cogitationes inutiles: vastitas et
contritio in viis eorum. Viam pacis nescierunt: et non est judicium in
gressibus eorum. Semitae eorum incurvatae sunt eis: omnis qui calcat in eis,
ignorat pacem.</i> LXX: <i>Opera enim eorum opera iniquitatis: et pedes eorum
ad malitiam currunt. Veloces ad effundendum sanguinem innoxium: et cogitationes
eorum, cogitationes stultorum. Contritio et miseria in viis eorum: et viam
pacis non cognoverunt: et non est judicium in viis eorum. Semitae enim eorum
perversae, quas transeunt, et nesciunt pacem.</i> Ideo non operiuntur [<i>Al.</i>
operientur] operibus suis, quia opera eorum opera iniquitatis sunt, quae
Apostolus infructuosa cognominat, id est fructus non habentia <i>(Ephes. V)</i>.
Et pedes eorum currunt ad malum, et festinant ad effundendum sanguinem innoxium
<i>(Prov. I)</i>. Hanc enim et in Prophetarum occisione habuerunt
consuetudinem. Ad quos Stephanus loquebatur: <i>Quem enim Prophetarum non sunt
persecuti patres vestri (Act. VII, 52)</i>? Et Dominus in Evangelio: <i>Jerusalem,
Jerusalem quae occidis Prophetas, et lapidas eos, qui ad te missi sunt (Matth.
XXIII, 37)</i>; et iterum: <i>Veniet super vos omnis sanguis justus, qui
effusus est super terram: a sanguine Abel justi usque ad sanguinem Zachariae
filii Barachiae, quem occidistis inter Templum et altare (Ibid., 35)</i>.
Unde et supra ad eos dicitur: <i>Manus enim vestrae pollutae sunt sanguine: et
lingua vestra loquitur iniquitatem (Isai. I, 15)</i>. Et per hanc
meditationem crudelitatis atque blasphemiae, ad necem Domini pervenerunt.
Quomodo et Judas per avaritiae viam venit ad homicidium, immo sacrilegium
avaritiae copulatum. Quodque sequitur: <i>Cogitationes eorum cogitationes
stultorum: contritio et infelicitas in viis eorum, et viam pacis non
cognoverunt.</i> Et supra: <i>Veloces pedes eorum ad effundendum sanguinem,</i>
Apostolus posuit ad Romanos <i>(Cap. III)</i>: quod multi ignorantes, de tertio
decimo psalmo sumptum putant, qui versus in editione Vulgata additi sunt, et in
Hebraico non habentur. De quo plenius in exordio hujus voluminis diximus. Recte
autem viam pacis ignoraverunt, qui auctorem ejus suscipere noluerunt. Ipse est
enim pax nostra, qui loquitur ad Apostolos: <i>Pacem meam do vobis, pacem meam
relinquo vobis (Joan. XIV, 27)</i>. Et ad Jerusalem: <i>Si scires quae
ad pacem sunt tibi, quoniam venient dies super te, et circumdabunt te inimici
tui vallo, et obsidebunt te, et filios tuos allident ad terram (Luc.
XIX, 42, 43)</i>. Qui autem pacem non susceperint, consequenter nec judicium
habent in viis suis. Illum de quo supra dictum est: <i>Ecce puer meus quem
elegi, dilectus meus quem dilexit anima mea, judicium gentibus proferet (Isai.
XLII, 1)</i>. Sequitur: <i>Viae eorum perversae,</i> non natura, sed propria
voluntate. Quidquid enim pervertitur atque curvatur, de recto torquetur in
pravum. Omnis doctrina Pharisaeorum subversio veritatis est, per quam qui
ambulaverit, non solum non invenit pacem; sed nec cognoscit quidem eam, ut
sciat quid quaerere debeat.</p>

<p><i>(Vers. 9 seqq.) Propter hoc elongatum est judicium a nobis: et non
apprehendet nos justitia. Exspectavimus lucem, et ecce tenebrae: splendorem, et
in tenebris ambulavimus. Palpavimus sicut caeci parietem: et quasi absque
oculis attrectavimus: impegimus meridie, quasi in tenebris: in caligosis</i>
[Vulg. <i>caliginosis] quasi mortui. Rugiemus quasi ursi omnes: et quasi
columbae meditantes gememus. Exspectavimus judicium, et non erit</i> [Vulg. <i>est</i>]:
<i>salutem, et elongata est a nobis.</i> LXX: <i>Propterea recessit judicium ab
eis: et non apprehendit eos justitia. Cum exspectarent lucem, factae sunt eis
tenebrae. Praestolantes eam in tenebris ambulabunt: palpabunt sicut caeci
parietem: et quasi non habentes oculos attrectabunt. Cadent in meridie, quasi
in nocte media: quasi morientes gement: quasi ursus, et quasi columba pariter
ambulabunt. Exspectavimus judicium, et non est: salus longe recessit a nobis.</i>
Post accusationem populi Judaeorum, ex persona eorum Propheta respondit, quid
loqui debeant poenitentes, si tamen velint post vulnera recipere sanitatem.
Mirorque cur Septuaginta, quasi Propheta de eis loquatur, et non ipsi ad
Prophetae verba respondeant, orationem texuerint, cum in consequentibus veritate
superati, hoc idem fecerint, dicentes: <i>Exspectavimus judicium, et non est;
salus longe recessit a nobis. Multa enim iniquitas nostra in conspectu tuo; et
peccata nostra restiterunt nobis,</i> et caetera. In praesenti igitur tempore
universa complentur. Elongatum est judicium a Judaeis, quod gentibus nuntiatum
est. Et non apprehendet eos justitia, quae a nationibus comprehensa est.
Exspectaverunt lucem, dicentes: <i>Emitte lucem tuam et veritatem tuam (Ps.
XLII, 3)</i>, quae eis per Prophetas fuerat repromissa, et erroris tenebris
occupati sunt. Sustinebant splendorem; et ambulaverunt in tenebris. Ita
Scripturas sanctas, quasi caeci palpantes parietem, verba tantum in eis et
folia, non sensum fructumque quaerentes, qui tenetur in litteris. Denique jungit
et dicit: <i>Impegimus,</i> sive <i>cademus meridie, quasi in tenebris: in
caligosis</i> [Al. <i>caliginosis</i>], <i>quasi mortui.</i> In toto enim orbe,
sole justitiae splendorem rutilante, illi morantur in tenebris, videlicet ut
peccato mortui. <i>Rugiemus,</i> ait, <i>quasi ursi omnes, et quasi columbae
meditantes gememus;</i> ut et crudeles sint pariter et miseri: feri et immanes
ad humiles atque subjectos: pavidi atque trepidantes ad eos qui fortiores sunt,
quos quasi accipitres perhorrescunt. Legimus et in alio loco: <i>Quasi ursa
raptis catulis.</i> Et in Daniele, regnum cruentum in quo sunt tres ordines
dentium, ursae ferocissimae comparatum <i>(II Reg. XVII, 8; Dan. VII)</i>. <i>Et
quasi columbae meditantes gememus,</i> absque sensu et intelligentia
Scripturarum, tantum verba meditantes, quae decantant memoriter. Sed quomodo
columbae, de quibus scriptum est: <i>Ephraim quasi columba non habens sensum</i>
<i>(Osee VII, 11)</i>; et quomodo in Evangelio contra serpentum malitiam,
simplicitas ponitur columbarum <i>(Matth. X)</i>: sic in praesenti loco,
simplicitas absque prudentia, quae vicina stultitiae est, in sola verborum
meditatione monstratur. Exspectabunt judicium, et non erit: salutem,
subauditur, exspectabunt et non erit, quia longe migravit ad gentes. In quo
notandum, quod omnia futuro dicantur tempore, ut quod nunc Judaei sustinent,
indicetur.</p>

<p><i>(Vers. 12 seqq.) Multiplicatae sunt iniquitates nostrae coram te,
et peccata nostra responderunt nobis: quia scelera nostra nobiscum, et
iniquitates nostras cognovimus. Peccare et mentiri contra Dominum: et aversi sumus,
ne iremus post tergum Domini nostri, ut loqueremur calumniam, et
transgressionem concepimus, et locuti sumus de corde verba mendacii. Et conversum
est retrorsum judicium, et justitia longe stetit, quia corruit in platea
veritas, et aequitas non potuit ingredi. Et facta est veritas in oblivionem, et
qui recessit a malo, praedae patuit.</i> LXX: <i>Multa est enim iniquitas
nostra in conspectu tuo, et peccata nostra restiterunt nobis. Iniquitates enim
nostrae in nobis sunt, et injustitias nostras cognovimus. Impie egimus, et
mentiti sumus, et recessimus a Deo nostro. Locuti sumus iniqua, et inobedientes
fuimus. Parturivimus et meditati sumus de cordibus nostris verba iniqua. Et
recessimus a judicio, et justitia longe stetit, quia consumpta est in viis
eorum veritas, et per rectum iter transire non poterant. Et veritas sublata
est: et transtulerunt mentem ut non intelligerent.</i> Reddit causas quare
rugierint quasi ursi, et meditati sunt ut columbae; exspectaverint judicium
quod non erat, salutem quae transivit ad gentes: quia <i>multiplicatae sunt,</i>
dicentes, <i>iniquitates nostrae in conspectu tuo:</i> a quibus multo tempore
averteras faciem, ne eas cerneres, ne ferires. <i>Et peccata nostra
responderunt nobis,</i> ut reciperemus quod meruimus. Et scelera nostra
nobiscum sunt: iniquitatesque cognovimus, quas multo tempore perpetrantes
putabamus esse justitiam. Quae sunt autem iniquitates? <i>Peccare et mentiri
contra Deum:</i> sive ut juxta Hebraicum, Aquila transtulit, <i>negare Deum:</i>
quod ad Salvatorem refertur. Et reliquimus, inquiunt, Deum nostrum dicentes: <i>Scimus
quod Moysi locutus sit Deus: hunc autem nescimus, unde sit (Joan. IX,
29)</i>, ut loqueremur calumniam, <i>Hic si ex Deo esset, non solveret sabbatum</i>
<i>(Ibid., 16)</i>. Et: <i>In Beelzebub principe daemoniorum ejicit daemonia</i>
<i>(Luc. X, 15)</i>. Et transgressionem, quae significantius Graece dicitur <span
class=g>&#7936;&#960;&#8057;&#963;&#964;&#945;&#963;&#953;&#962;</span>,
cum aliquis negat Deum et praevaricationis arguitur. Concepimus et locuti sumus
de corde verba mendacii, contemnentes legem Dei, et sequentes traditiones
hominum: quas illi <span class=g>&#948;&#949;&#965;&#964;&#949;&#961;&#974;&#963;&#949;&#953;&#962;</span>
vocant, et quas in nostro corde simulavimus: <i>Et conversum est retrorsum
judicium, et justitia longe stetit.</i> Quae enim pars justitiae et iniquitati?
qui consensus Christi et Belial? Stetit justitia in gentibus, et recessit a
nobis, quia corruit in platea veritas. Lata enim et spatiosa via quae ducit ad
mortem <i>(Matth. VII)</i>: quia angustam viam, in qua veritas commoratur,
intrare nolebant. <i>Et facta est veritas in oblivionem,</i> de qua scriptum
est: <i>Veritas de terra orta est, et justitia de coelo prospexit (Ps.
LXXXIV, 12)</i>. In quo animadvertendum quod crebro veritas nominata sit, ut
Christi persona monstraretur, quam deserentes, secuti sunt mendacium. <i>Et qui
recessit a malo, praedae patuit.</i> Quod quamquam videatur obscurum, sic
edisseri potest: nobis mendacium de nostro corde fingentibus et deserentibus
legem Dei, justitia longe stetit, et veritas corruit in plateis, et aequitas ad
nos intrare non potuit, et Filius Dei, qui est veritas, factus est in
oblivionem: in tantum ut quicumque a traditionibus Judaeorum cupierit recedere,
statim pateret insidiis et persecutionibus: ita ut caecum a nativitate, qui
oculos receperat, expulerint de synagogis <i>(Joan. IX)</i>. Et post
resurrectionem Domini Salvatoris, omnes, qui in eo credebant, persecuti sint
atque nudaverint: quibus de toto orbe gentium Ecclesiae ministeria dirigebant,
quae per manus Apostolorum distribuerent.</p>

<p><i>(Vers. 16, 17.) Et vidit Dominus, et malum apparuit in oculis
ejus: quia non est judicium, et vidit quia non est vir, et aporiatus est, quia
non est qui occurrat. Et salvabit</i> [Vulg. <i>salvavit] sibi brachium suum:
et justitia ejus ipsa confirmavit eum. Indutus est justitia ut lorica, et
galeam</i> [Vulg. <i>galea</i>] <i>salutis in capite ejus. Indutus est
vestimentis ultionis, et opertus est quasi pallio zeli. Sicut ad vindictam
quasi ad retributionem indignationis hostibus suis, et vicissitudinem inimicis
suis, insulis vicem reddet.</i> LXX: <i>Vidit Dominus, et non placuit ei:
quoniam non erat judicium. Et vidit, et non erat vir. Et consideravit, et non
erat qui defenderet. Et ultus est eos brachio suo, et misericordia sustinuit.
Et indutus est justitiam quasi loricam, et posuit galeam salutis in capite. Et
circumdatus est vestimento vindictae, et pallio, quasi retribuens ultionem
opprobrium adversariis.</i> Hucusque ex persona populi propheticus sermo
contextus est: nunc propheta ex sua persona loquitur. Illis ista dicentibus,
vidit Dominus quod poenitentiam ore jactarent, et corde non agerent, et non
placuit ei. Quaesivit enim in eis judicii veritatem, quod ad gentes translatum
fuerat, et non reperit. Desideravit aliquem justum virum, qui sibi irato possit
occurrere, et non invenit; qui et supra dixerat: <i>Veni, et non erat vir:
vocavi, et non erat qui audiret (Isai. L, 1)</i>. Et quia illis in
scelere permanentibus, ne unus quidem justus inventus est: sed omnes
declinaverunt, simul inutiles facti sunt: et non est qui faciat bonum, non est
usque ad unum <i>(Psal. 13)</i>, brachio suo atque justitia, sive misericordia
confirmavit eum, ut qui voluerint ab errore converti, non suo merito, sed Dei
clementia conserventur. Denique indutus est justitiae lorica, et galea salutis,
et vestibus ultionis, et zeli pallio circumdatus: sicque armatus processit ad
bellum, ut redderet <i>ultionem inimicis suis:</i> haud dubium quin Judaeos
significet, perseverantes in blasphemiis: <i>et vicissitudinem hostibus suis,</i>
quando eos Romanus cinxit exercitus. Quibus vincentibus, Dominus pugnasse
monstratur. Hoc testimonio usus est Paulus scribens ad Ephesios: et volens nos
indui armatura Christi, quo possimus ignitis diaboli jaculis resistere <i>(Eph.
VI)</i>. Quodque in Septuaginta Interpretibus non habetur: <i>Insulis vicem
reddet,</i> urbes Judaeae significat, quas Romanus vastavit exercitus. Nam et
supra <i>(Cap. XX)</i> habitatoribus insulae, id est, Jerusalem Dominus
loquitur per Prophetam.</p>

<p><i>(Vers. 19, 20.) Et timebunt qui ab Occidente nomen Domini, et qui
ab ortu solis, gloriam ejus: cum venerit quasi fluvius violentus, quem spiritus
Domini cogit: et venerit Sion redemptor, et eis qui redeunt ab iniquitate in
Jacob, dicit Dominus. Hoc foedus meum cum eis, dicit Dominus: Spiritus meus qui
est in te, et verba mea quae posui in ore tuo, non recedent de ore tuo, et de
ore seminis seminis tui, dicit Dominus: Amodo et usque in sempiternum.</i> LXX:
<i>Et timebunt qui ab Occidente nomen Domini, et qui ab ortu solis, nomen
inclytum. Veniet enim quasi fluvius violentus ira Domini, veniet cum furore et veniet de Sion qui
liberet. Et avertet impietates a Jacob, et hoc erit eis a me testamentum, dicit
Dominus. Spiritus meus qui est in te, et verba mea quae dedi in ore tuo, non
deficient de ore tuo, et ex ore seminis tui, ait Dominus ex nunc et in
aeternum.</i> Postquam Dominus lorica justitiae, et galea salutis, et vestibus
ultionis, zelique pallio fuerit indutus ad pugnam, et venerit ad certamen atque
vindictam, ut retribuat hostibus, et reddat inimicis suis, et insulas eorum, id
est, urbes viculosque subvertat, tunc alienigenae qui de Occidente et Oriente
venturi sunt, ut requiescant in sinu Abraham <i>(Matth. VIII)</i>, de quibus et
supra <i>(Ad cap. XLIX, 12)</i> dictum est: <i>Ecce isti de longe venient,</i>
alii de Occidente, et alii ab Aquilone, et alii de terra Persarum, timebunt
Dominum, eo timore qui est initium sapientiae <i>(Eccli. I)</i>. De quo in
multis locis legimus, ex quibus pauca ponamus: <i>Beatus vir qui timet Dominum</i>
<i>(Psal. CXI, 1)</i>. Et: <i>Non est inopia timentibus eum (Psal.
XXXIII, 10)</i>. Et: <i>Timor Domini disciplina et sapientia (Prov. XV,
33)</i>. Et: <i>Venite, filii, audite me: timorem Domini docebo vos (Psal.
XXXIII, 12)</i>. Et: <i>Beatus homo qui timet Dominum (Psal. CXXVII, 4)</i>.
Et: <i>Timor Domini addit dies (Prov. X, 27)</i>. Quod autem repulso
Israel, gentium turba succedat, Malachias propheta plenius docet, in quo
dicitur ad Judaeos: <i>Non est voluntas mea in vobis, dicit Dominus Omnipotens.
Et hostiam non suscipiam de manibus vestris (Malach. I, 10, 11)</i>.
Rursumque de multitudine nationum: <i>Ab ortu enim solis usque ad occasum,
glorificatum est nomen meum in gentibus.</i> Hujus beatitudinis ille auctor
est, qui veniet <i>quasi fluvius violentus, quem spiritus Domini cogit.</i>
Sive ut Aquila transtulit, <i>quasi flumen angustum, spiritus Domini signaculum
ejus.</i> Aut Theodotio, <i>quasi fluvius oppugnans, spiritus Domini signatus
est.</i> In eo ergo testimonii hujus, quod LXX transtulerunt, <i>quasi fluvius
violentus, ira Domini veniet cum furore,</i> pars ultima in Hebraico non
habetur. Neque enim in repromissionibus Dei, ira furorque ponendus est: cum in
caeteris quae sequuntur, beatitudo sit futurorum, et comminatio poenaque
peccantium. Juxta Aquilam autem et Theodotionem, spiritus Domini qui signatus
in Christo est, illud confirmat exemplum, quod in Joanne Evangelista legitur: <i>Hunc
enim Deus signavit Pater (Joan. VI, 27)</i>; de quo ante jam dictum est:
<i>Exiet virga de radice Jesse, et flos de radice ejus ascendet, et requiescet
super eum Spiritus Domini, spiritus sapientiae et intellectus, spiritus
consilii et fortitudinis, spiritus scientiae et pietatis, et replevit eum
spiritus timoris Domini (Isai. XI, 1 seqq.)</i> Unde et nos dicimus: <i>Signatum
est super nos lumen vultus tui, Domine (Psal. IV, 7)</i>. Et in
Ezechiele, virorum gementium frontes THAV, litterae Hebraicae, quae apud eos
ultima est, impressione signantur <i>(Ezech. IX)</i>. Sin autem scire volumus,
quomodo Spiritus sanctus fluvius violentus sit, Apostolorum acta relegamus, in
quibus scriptum est: <i>Cum autem congregati essent pariter, factus est subito
de coelo sonus quasi spiritus violentus, et implevit universam domum ubi erant
sedentes. Apparueruntque eis linguae dispersae sicut ignis: et sedit super
singulos eorum. Repletique sunt omnes Spiritu sancto (Act. II, 2, 3)</i>.
Sequitur: <i>Veniet redemptor Sion: et eorum qui redeunt ab iniquitate in
Jacob, dicit Dominus.</i> Pro quo Septuaginta transtulerunt: <i>Veniet ex Sion
qui liberet: et avertat impietates a Jacob.</i> Si ergo de Sion veniet, qui
avertat impietates a Jacob, hoc intelligimus, quod homo natus sit in Sion, et
fundaverit eam Altissimus, qui avertit scelera Jacob. Sin autem <i>veniet Sion
redemptor, et his qui redeunt ab iniquitate in Jacob, dicit Dominus,</i> hic
sensus est: Veniet Christus qui redimet Sion sanguine suo. Sive juxta Hebraicam
proprietatem, qui <i>propinquus</i> est Sion, et de Israel stirpe generatus
sit, hoc enim GOEL <span dir=RTL>(&#1490;&#1493;&#1488;&#1500;)</span><span
dir=LTR></span><span dir=LTR></span>, id est, <span
class=g>&#7936;&#947;&#954;&#953;&#963;&#964;&#949;&#8058;&#962;</span>
sonat. Ac ne putemus omnem redimi Sion et eam de sceleribus liberari, quae
Domini sanguine cruenta [<i>Al.</i> cruentata] est, significanter adjunxit: <i>his
qui redeunt ab iniquitate,</i> si voluerint agere poenitentiam, in quibus
oratio Domini compleatur: <i>Pater, ignosce eis, quod enim faciunt, nesciunt</i>
<i>(Luc. XXIII, 34)</i>. Eorum igitur in Sion redemptio est: et propinquus, qui
eum susceperint ex Jacob, et illis pollicetur dicens: <i>Hoc foedus meum cum
eis,</i> sive <i>pactum,</i> ut omnes alii transtulerunt, aut <i>testamentum,</i>
ut posuere Septuaginta. Quod sit autem foedus, pactum, et testamentum, sequens
versus ostendit: <i>Spiritus,</i> inquit, <i>meus qui est in te, et verba mea,
quae posui in ore tuo, non recedent de ore tuo, et de ore seminis tui, amodo et
usque in sempiternum.</i> Quod vel ad Isaiam dicitur, ut mihi videtur, vel ad
Dominum, ut plerique aestimant. Igitur ad Isaiam sic ordo connectitur: Hoc est
pactum Evangelii sempiternum, ut spiritus meus qui est in te, et verba mea quae
posui in ore tuo, per quae ventura praedices, non de tuo ore discedant, nec de
filiorum tuorum ac nepotum, et seminis tui, ut omnis per seriem generatio
demonstretur: quod scilicet gratia Prophetarum in Apostolis veniat, et per eos
qui de Israel per Apostolos credituri sunt. Quod autem infert: <i>Amodo et
usque in sempiternum,</i> illi testimonio congruit: <i>Coelum et terra
transibunt: verba autem mea non praeteribunt (Matth. XXIV, 35)</i>. Hunc
locum diligenter Paulus edisserens, scribit ad Romanos, quod non sit distinctio
Judaei et Graeci, sed ipse Dominus omnium, dives in omnibus qui invocant illum <i>(Rom.
XI)</i>; et quod non sic crediderint gentes, ut Israel penitus pelleretur. <i>Nam
et ego,</i> ait, <i>Israelites sum ex semine Abraham, de tribu Benjamin. Non
repulit Deus plebem suam quam praescivit (II Cor. XXII)</i>. Et post
paululum, cum Eliae posuisset exemplum, querentis ad Dominum quod solus esset
relictus, et audientis ab eo quod reliquisset sibi Dominus septem millia
virorum, qui non curvassent genua ante Baal <i>(I Reg. XIX)</i>, intulit: <i>Sic
igitur et in hoc tempore reliquiae secundum electionem gratiae salvae factae
sunt. Si autem gratia, jam non ex operibus; alioquin gratia jam non est gratia.
Quid ergo est? quod quaerebat Israel, hoc est consecutus: electio autem consecuta
est: caeteri vero excaecati sunt. Qui si non permanserint in incredulitate,
inserentur. Potens est enim,</i> inquit, <i>Deus, iterum inserere illos (Rom.
XI, 5 et seqq.)</i>, non contra naturam ex oleastro, sicut gentium inserta est
multitudo; sed secundum naturam in bonam, id est, in suam olivam. Et ad
extremum posuit, ut ad praesens capitulum perveniret: <i>Nolo enim vos ignorare
fratres mysterium hoc, ut non sitis apud vosmetipsos sapientes. Quia caecitas
ex parte Israel contigit, donec plenitudo gentium subintraret: et sic omnis
Israel salvus fieret, sicut scriptum est: Veniet ex Sion qui liberet, et
avertet impietates a Jacob, et hoc illis a me testamentum, cum abstulero
peccata eorum (Rom. XI, 25 et seqq.)</i>. Haec idcirco latius prosecuti
sumus, ut quidquid repromissionum et legimus, et dicturi sumus, ad Sion et ad
Jerusalem, non generaliter ad omnes Judaeos, sed specialiter ad eos dici
intelligamus, qui in Apostolis et per Apostolos electi sunt ex Israel.</p>

<hr align=center width=300 size=1 style='color:#c0c0c0'>

<p class=c><a href="index.htm">Index</a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="isa17.htm">Poster</a></p>

</td></tr>
</table>

</body>
</html>
