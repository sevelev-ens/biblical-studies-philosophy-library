<html>
<head>
<title>Hieronymus. Commentarii in Isaiam. Liber XIII</title>
<meta name="author" content="Ruslan Khazarzar">
<meta name="keywords" content="Library of Ruslan Khazarzar, Hieronymus">
<meta name="description" content="Hieronymus, Commentarii in Isaiam">
<meta http-equiv="pragma" content="no-cache">
<style>
<!--
body      {background-color:#ffffff;color:#000000}
table     {background-color:#ffffff}
h1        {font-family:"Arial";font-size:16pt;margin-bottom:16pt;margin-top:16pt;text-align:center}
h2        {font-family:"Arial";font-size:14pt;margin-bottom:14pt;margin-top:14pt;text-align:center}
h3        {font-family:"Arial";font-size:12pt;margin-bottom:12pt;margin-top:12pt;text-align:center}
h4        {font-family:"Arial";font-size:11pt;margin-bottom:8pt;margin-top:8pt;text-align:center}
p         {font-family:"Arial";font-size:10pt;margin-bottom:2pt;margin-top:2pt;text-align:justify;text-indent:0pt}
p.m       {font-family:"Arial";font-size:9pt;margin-bottom:0pt;margin-top:0pt;text-align:justify;text-indent:25pt}
p.r       {font-family:"Arial";font-size:9pt;margin-bottom:0pt;margin-top:0pt;text-align:right;text-indent:0pt}
p.l       {font-family:"Arial";font-size:9pt;margin-bottom:0pt;margin-top:0pt;text-align:left;text-indent:0pt}
p.s       {font-family:"Arial";font-size:8pt;margin-bottom:0pt;margin-top:0pt;text-align:justify;text-indent:0pt}
p.c       {font-family:"Arial";font-size:9pt;margin-top:0pt;margin-bottom:0pt;text-align:center;text-indent:0pt}
a:link    {color:#000000;text-decoration:none}
a:visited {color:#000000;text-decoration:none}
a:active  {text-decoration:none}
a:hover   {color:#000000;text-decoration:underline}
span.g    {font-family:"Arial Unicode MS,Palatino Linotype,Code2000,TITUS Cyberbit Basic,Athena,Vusillus Old Face"}
span.h    {direction:rtl;font-size:12.0pt;font-family:"David"}
//-->
</style>
</head>

<body onselectstart="return false" oncopy="return false">

<table style='border:solid black .25pt' align=center cellpadding=15 cellspacing=0 width=700>
<tr><td>

<h2>Eusebii Hieronymi Stridonensis Presbyteri
<br>Commentariorum in Isaiam Prophetam
<br>libri duodeviginti</h2>

<h3>Liber decimus tertius</h3>

<p>Multi casus opprimunt navigantes. Si vehementior flaverit ventus, tempestas
formidini est. Si aura moderatior summa jacentis elementi terga crispaverit,
piratarum insidias pertimescunt. Atque ita fit, ut fragili animae ligno
creditae, aut metuant periculum, aut sustineant: quorum utrumque altero gravius
est, vel mortem timere perpetuo, vel quam timueris sustinere. Hoc mihi in
Isaiae pelago naviganti accidere video; dum enim inoffenso cursu vela
tenduntur, et securis naturarum manibus, sulcans aequoris campos carina
delabitur, subitus languoris turbo consurgens, tantis undarum molibus et
collisorum inter se fluctuum fragore resonante, pavida amicorum corda
perterruit, ut dicere cogerentur: <i>Magister, salvos nos fac, perimus</i> <i>(Matth.
VIII, 25)</i>. Quamobrem, Eustochium, in toto orbe terrarum unicum nobilitatis
et virginitatis exemplum, non sileat pupilla oculi tui; clamaque in corde: <i>Abba
pater</i> <i>(Rom. VIII, 15)</i>. Et cum Psalmista loquere: <i>Exsurge, ut quid
dormis, Domine</i> <i>(Ps. XLIII, 23)</i>? ut injunctum in Isaiam opus, te
orante, et Christo miserante perficiam. Jam enim tertius decimus Explanationum
liber cuditur, qui necdum pervenit ad calcem. Et interim donec misericors et
miserator Dominus, patiens et multarum miserationum <i>(Ps. CLXXXV et CXLIV)</i>,
reddat pristinam sanitatem, hanc Praefatiunculam tumultuario sermone dictavi;
ut quae habentur, in schedulis describantur; et plena emendatio lectoris
judicio reservetur.</p>

<p><i>(Cap. XLV.—Vers. 8.) Rorate, coeli, desuper, et nubes pluant
justum: aperiatur terra, et germinet Salvatorem, et justitia oriatur simul: ego
Dominus creavi eum.</i> LXX: <i>Laetetur coelum desuper, et nubes spargant
justitiam: germinet terra, et oriatur misericordia, et justitiam germinet
simul: ego Dominus qui creavi te.</i> Duplex hujus loci interpretatio est.
Quidam enim putant haerere superioribus quae dicuntur, et Cyro rege laxante
captivos, coelum terramque laetari: <span class=g>&#956;&#949;&#964;&#969;&#957;&#965;&#956;&#953;&#954;&#8182;&#962;</span>,
pro eo quod est, illos qui in coelo morantur et terra. Alii a superioribus
separant et proprium capituli hujus volunt esse principium, ac de adventu
Domini prophetari, quod imperetur nubibus, de quibus supra <i>(Ad cap. V, 6)</i>
scriptum est: <i>Mandabo nubibus ne pluant super eam imbrem,</i> id est, vineam
Israel: et ad quas pervenit veritas Dei, ut pluant mundo justum sive justitiam;
terraque aperiatur et germinet Salvatorem. De qua in Psalmis canitur: <i>Veritas
de terra orta est, et justitia de coelo prospexit (Ps. LXXXIV, 12)</i>:
sive juxta LXX: <i>Terra misericordiam et justitiam pariter germinavit,</i> ut et
peccatores misericordiam, et justi praemia consequantur. Quodque sequitur: <i>Ego
Dominus creavi eum,</i> vel, <i>ego Dominus qui creavi te,</i> non
scandalizabitur ad nomen creaturae, qui illum vermem ac servum et germinatum
legerit esse de terra.</p>

<p><i>(Vers. 9 seqq.) Vae qui contradicit fictori suo: testa de Samiis
terrae. Numquid dicit lutum figulo suo, quid facis: et opus tuum absque manibus
est? Vae qui dicit patri, quid generas: et mulieri, quid parturis? Haec dicit
Dominus, Sanctus Israel plastes ejus: Ventura interrogate me super filios meos,
et super opus manuum mearum mandate mihi. Ego feci terram, et hominem super eam
creavi ego: manus meae tetenderunt coelos: et omni militiae eorum mandavi. Ego
suscitavi eum ad justitiam: et omnes vias ejus dirigam. Ipse aedificabit</i>
[Al. <i>aedificavit</i>] <i>civitatem meam: et captivitatem meam dimittet, non
in pretio neque in muneribus, dicit Dominus exercituum.</i> LXX: <i>Quid melius
feci quam lutum figuli? Numquid arans arabit terram? Numquid dicet lutum
figulo, quid facis: quoniam non operaris, nec habes manus? Vae qui dicit patri,
quid generas: et matri, quid parturis? Sic enim dicit Dominus Deus, Sanctus
Israel, qui fecit ventura. Interrogate me de filiis meis, et de operibus manuum
mearum mandate mihi. Ego feci terram, et hominem super eam. Ego manu mea
firmavi coelum: ego omnibus stellis mandavi. Ego suscitavi eum cum justitia
regem: omnes viae illius rectae. Ipse aedificabit civitatem meam, et
captivitatem populi mei convertet: non cum pretio neque cum muneribus, dixit
Dominus Deus sabaoth.</i> Qui ad Cyri personam volunt referre quae dicta sunt,
sic locum istum interpretantur. Me ingentia pollicente, quod propter
reversionem populi mei in Judaeam, omnia Cyro regna substernam: Vae ei qui
incredulus est, et non putat ventura quae dico, quasi si lutum et testa
confracta calumnietur figulum suum, quare facta, vel cur ita facta sit; et opus
contra artificis loquatur manus; et patrem ac matrem calumnietur filius, cur in
terram naturae lege profusus sit. Cum igitur ego Dominus Sanctus Israel plasmaverim
Cyrum, et mea jussione generatus sit, superfluum facitis ambigere de futuris;
quin potius nosse debetis, quod filios meos, populum Israel, et opus manuum
mearum, non vestro arbitrio, sed mea voluntate dispensem: ut qui prius eis
tenebras et malum creavi, nunc lucem et pacem tribuam. Ego enim sum Deus, qui
non in vacuum creavi terram; ut esset deserta et squalida, sed ut homines
habitarent in ea. Ego extendi sive firmavi coelos, ut Angelorum essent
habitaculum. Stellarumque eos varietate distinxi; et imperavi singulis quo
currerent ordine, et dierum ac mensium annorumque diversa spatia complerent.
Qui igitur coelum feci et terram, quid magnum est, si unum regem creaverim, qui
mea mandata conservet; et omnes vias illius dirigam? Ipse enim jussurus est, ut
aedificetur civitas mea Jerusalem, et captivi redeant in Judaeam. Non ob
pretium, neque munera, sed ob meam voluntatem, dicit Dominus Deus exercituum.
Qui autem coeptam ad Christum refert intelligentiam, sic explanationis suae
verba moderatur: Vae eis qui contradicunt Deo, et Christum non putant esse
venturum; quasi lutum et testa de testis contradicat figulo suo. Vae qui dicit
Omnipotenti Patri, quare tu generas filium, et mulieri sanctae Mariae, quid
parturis? De qua scribit et Apostolus <i>(Galat. IV)</i>: Quod Christus factus
sit de muliere, factusque sub lege. Haec ergo dicit Dominus Sanctus Israel, qui
plasmavit in virginali utero Salvatorem, dicens per Gabrielem: <i>Spiritus
sanctus veniet super te: et virtus Altissimi obumbrabit tibi (Luc. I,
35)</i>: <i>quod autem nascetur in te sanctum, vocabitur Filius Dei:</i>
interroget me testa, et futurorum secreta perquirat. Et praecipiat mihi,
quomodo adoptivos filios, qui in meum Filium credituri sunt, debeam regenerare.
Dicit et evangelista Joannes: <i>Quotquot eum receperunt, dedit eis potestatem
filios Dei fieri (Joan. I, 12)</i>. Sin autem ego feci terram, ut
habitaretur ab hominibus, et coelos extendi desuper, et eos astrorum varietate
decoravi, ut morarentur in terra cultores Dei: quid mirum si Filium meum,
justum regem miserim mundo, sive ab inferis suscitaverim, cujus omnes viae
rectae sunt? Peccatum enim non fecit, nec dolus inventus est in ore ejus <i>(I
Pet. XII)</i>. Qui aedificet civitatem meam super petram, adversum quam portae
inferi non praevaleant <i>(Matth. XVI)</i>; et quae in monte posita, latere non
possit <i>(Ibid., V)</i>: daemoniacisque prius vinculis alligatos, omnes
dimittat liberos, non in pretio neque in muneribus: gratis enim salvi facti
sumus, audientibus Apostolis atque facientibus: <i>Gratis accepistis, gratis
date (Matth. X, 8)</i>. Nonnulli haec ad Zorobabel referunt, qui eduxit
captivos de Babylone, et aedificavit civitatem, et exstruxit templum,
prophetantibus Aggaeo et Zacharia, atque dicentibus: <i>Manus Zorobabel
fundaverunt domum istam, et manus ejus complebunt eam (Zach. IV, 9)</i>.
Sed nos rectius dicimus et verius, nec Cyrum aedificasse civitatem quae postea
exstructa est sub Neemia, nec omnes vias ejus fuisse directas. Cui supra dictum
est: <i>Assumpsi, et accinxi te: et non cognovisti me;</i> et Zorobabel statum,
qui sub nutu ac potestate Medorum fuit atque Persarum, omnia quae dicuntur
excedere. Neque enim Zorobabel exstruxit civitatem, nec captivitatem dimisit,
nec rex appellari potest, qui sub aliis vivens regibus, hoc nomine caruit. Quid
sibi autem velint Septuaginta, qui in principio hujus capituli transtulerunt: <i>Quid
melius feci quam lutum figuli? Numquid qui arat, arabit terram?</i> Scire non
valeo: nisi forte Theodotionis sequar editionem, qui pro hoc posuit: <i>Vae ei
qui contendit contra factorem suum, arans arantes terram:</i> quod scilicet
vulneret in poenitentia corda mortalium, et in morem sulcorum ea subruat atque
subvertat. Sed et haec frivola interpretatio est. Porro quod figulus, hoc est,
Creator noster et factor appelletur Deus, et apostolus Paulus in Epistola
loquitur ad Romanos: <i>Numquid dicit figmentum ei qui se finxit: quid me
fecisti sic? Annon habet potestatem figulus luti, ex eadem massa facere, aliud
quidem vas in honorem, aliud vero in contumeliam (Rom. IX, 20)</i>? Et
in Jeremia prolixius scribitur, qui narrat post caetera: <i>Descendi in domum
figuli, et ecce ipse faciebat opus in rota, et dissipatum est vas quod faciebat
in manibus suis. Rursumque fecit ex eodem luto aliud vas, sicut placuit in
conspectu ejus. Et factus est sermo Domini ad me dicens: Si non possum sicut
iste figulus facere vos domus Israel, dicit Dominus? Ecce sicut lutum in manu
figuli: sic vos estis in manibus meis domus Israel (Jer. XVIII, 3, 4)</i>.
Illudque quod scriptum est: <i>ego omnibus stellis praecepi,</i> occasionem
quibusdam tribuit, quod astra rationalia sint, et animam sensumque habeant.
Neque enim, aiunt, praeciperet, nisi intelligentibus: non recordantes quod in
Jona scriptum sit: <i>Praecepit Dominus spiritui comburenti (Jonae, IV,
8)</i>. Et rursum: <i>Praecepit vermi matutino (Ibid., VII)</i>. Et quod
in Evangelio Salvator ventos et mare increpaverit <i>(Luc. VIII)</i>, in quibus
sensum atque rationem non esse, perspicuum est.</p>

<p><i>(Vers. 14, seqq.) Haec dicit Dominus: Labor Aegypti, et negotiatio
Aethiopiae, et Sabaim viri sublimes ad te transibunt, et tui erunt: post te
ambulabunt, vincti manicis pergent: et te adorabunt, teque deprecabuntur:
tantum in te est Deus, et non est absque te Deus. Vere tu es Deus absconditus,
Deus Israel, Salvator. Confusi sunt, et erubuerunt omnes: simul abierunt in
confusionem fabricatores errorum. Israel salvatus est in Domino salute aeterna:
non confundemini, et non erubescetis usque in saeculum saeculi.</i> LXX: <i>Sic
dicit Dominus Sabaoth: Laboravit Aegyptus, et negotiatio Aethiopum et Sabaim:
viri excelsi ad te transibunt, et tui erunt servi, et te sequentur vincti
manicis, et transibunt ad te, et adorabunt te, et in te orabunt: quoniam in te
Deus est, et non est Deus absque te. Tu enim Deus es, et nesciebamus: Deus
Israel Salvator: confundantur et erubescant omnes adversarii ejus, et ambulent
in confusione. &amp;div; Innovamini ad me insulae &amp;bi; Israel salvatur a
Domino salute aeterna: non confundentur neque erubescent usque in aeternum.</i>
Et in hoc loco qui sequuntur historiam, dicunt Aegyptum, et Aethiopes gentesque
Sabaim, quae trans Aethiopiam sunt, servisse Cyro, et ei gentes ultimas fuisse
subjectas: atque ex mirabili intellexisse victoria, quod in eo esset Dominus,
et non esset alius praeter eum qui in illo habitaret Deus. Sed hoc quod
sequitur: <i>Vere tu es Deus absconditus, Deus Israel Salvator,</i> quomodo
possit Cyri personae convenire, non intelligo. Nisi forte Theodotionis utantur
editione, qui transtulit, <i>In te est fortis, et non est alius praeter eum
Deus: propterea tu fortis absconditus Deus Israel Salvator.</i> Quodcumque se
verterint, non valebunt laqueos veritatis effugere. Fac enim esse in Cyro Deum,
et non esse alium praeter eum qui sit in Cyro Deus, quomodo Cyri personae dici
conveniet, <i>Vere tu es Deus absconditus, Deus Israel Salvator?</i> Ergo Deus
in quo est Deus, Dominus noster Jesus Christus rectius intelligitur et verius,
qui in Evangelio loquitur: <i>Ego et Pater unus sumus (Joan. X, 30)</i>.
Qui Deus appellatur absconditus propter assumpti corporis sacramentum, et Deus
Israel <i>Salvator,</i> quod interpretatur Jesus. Hic enim juxta Angelum
Gabrielem salvabit populum suum <i>(Luc I)</i>. <i>Confusi sunt et erubuerunt
omnes simul.</i> Scribae videlicet et Pharisaei. <i>Et abierunt in confusione
fabricatores erroris,</i> qui in toto mundo disseminavere mendacium, ut eum
dicerent ab Apostolis furto esse sublatum <i>(Matth. XXVIII)</i>. Israel autem
salvatus in Domino salute aeterna, Apostolorum intelligitur chorus, et hi qui
per Apostolos crediderunt. Unde dicitur ad eos: <i>Non confundemini neque
erubescetis,</i> non solum in praesenti saeculo, sed et in futuro. Servisse
autem ei Aegyptum, et Aethiopas, et Sabaim, excelsos viros atque sublimes, nemo
dubitat, cum ei mundum videat esse subjectum, et ex paucarum nomine nationum,
quae habitant in extremis finibus terrae, cunctos coelorum cardines, et omnia
terrae littora ei creditura perspiciat. Unde pulchre quasi laborantibus in
errore idololatriae, cessare labor Aegypti nominatur. Nulla enim gens ita
idololatriae dedita fuit, et tam innumerabilia portenta venerata est, quam
Aegyptus, de qua supra <i>(XIX, 1)</i> legimus: <i>Ecce Dominus ascendet super
nubem levem, et ingredietur Aegyptum, et movebuntur simulacra Aegypti a facie
ejus, et cor Aegypti tabescet in medio ejus.</i> Porro quod in Septuaginta
additum est: <i>Innovamini ad me, insulae,</i> sic exponere possumus, ut dicamus
Ecclesias de gentibus congregatas innovari in Christo, appellari insulas, quod
persecutorum rabiem procellasque sustineant, et fundatae supra petram, nulla
turbinum mole quatiantur. Hebraei stulta contentione nituntur asserere, usque
ad eum locum ubi legitur: <i>Tantum in te est, Deus, et non est absque te,
Deus,</i> vel ad Jerusalem, vel ad Cyrum dici. Hoc autem quod sequitur: <i>Vere
tu es Deus absconditus, Deus Israel salvator,</i> subito ad omnipotentem Deum
apostropham fieri, cum etiam stultis perspicuum sit, unum contextum esse
sermonis, nec posse sensum dividi qui in ipso narrationis ordine et ratione
conjunctus est.</p>

<p><i>(Vers. 18 seqq.) Quia haec dicit Dominus, creans coelos, ipse Deus
formans terram, et faciens eam, ipse plastes ejus: non in vanum creavit eam, ut
habitetur</i> [Vul. <i>habitaretur</i>] <i>formavit illam: ego Dominus, et non
est alius. Non in abscondito locutus sum, in loco terrae tenebroso. Non dixi
semini Jacob: frustra quaerite me. Ego Dominus loquens justitiam, annuntians
recta. Congregamini, et venite, et accedite simul, qui salvati estis ex
gentibus: nescierunt qui levant lignum sculpturae suae; et rogant Deum non
salvantem. Annuntiate, et venite, et consiliamini simul: quis auditum fecit hoc
ab initio, ex tunc praedixit illud? Numquid non ego Dominus, et non est ultra
Deus absque me? Deus justus et salvans non est praeter me. Convertimini ad me,
et salvi eritis, omnes fines terrae: quia ego Deus, et non est alius. In
memetipso juravi: egredietur de ore meo justitiae verbum, et non revertetur:
quia mihi curvabitur omne genu, et jurabit omnis lingua. Ergo in Domino dicet:
Meae sunt justitiae et imperium: ad eum venient, et confundentur omnes qui
repugnant ei. In Domino justificabitur, et laudabitur omne semen Israel:</i>
LXX: <i>Sic dicit Dominus qui fecit coelum: iste Deus qui ostendit terram, et
fecit eam, ipse paravit eam: non in vacuum fecit eam, sed ut habitaretur
plasmavit eam. Ego sum Dominus, et non est ultra. Non in abscondito locutus
sum, neque in loco terrae tenebroso. Non dixi semini Jacob, vanum quaerite: ego
sum Dominus qui loquor justitiam, annuntio veritatem. Congregamini et venite,
et consulite simul qui salvamini de gentibus; non cognoverunt qui portant
lignum sculpturae suae: orant deos non salvantes. Si annuntiant, appropinquent
ut sciant simul, quis audita fecit haec ab initio, tunc annuntiatum est vobis.
Nonne ego Dominus Deus, et non est alius absque me: justus et salvans non est
praeter me. Convertimini ad me, et salvi eritis ab extremis terrae. Ego sum
Deus, et non est alius. Per memetipsum juro: nisi egredietur de ore meo
justitia: sermones mei non avertentur, quia mihi incurvabit omne genu, et
jurabit et confitebitur omnis lingua Deo dicens: Justitia, et gloria ad eum
veniet, et confundentur omnes qui separant se a Domino: justificabitur et in
Deo glorificabitur omne semen filiorum Israel.</i> Vocatis Aegypto, et
Aethiopia, et Sabaim viris excelsis, per quae monstratur salus universarum
gentium barbararum, et totius mundi ad Deum conversio, ostendit Deus justitiam
suam; quod non solum Judaeorum sit Dominus, sed et gentium. Ipse enim coeli
factor et terrae aequaliter omnium Deus est, et non ob aliam causam creavit
terram, nisi ut hominum esset habitaculum, qui suum adorarent et intelligerent
Creatorem, et idola universa contemnerent. Nam et in monte Sina, de excelso
ejus vertice haec audientibus populis est locutus: <i>Non erunt tibi dii alieni
absque me, nec facies tibi idolum (Exod. XX, 3, 4)</i>. Sed melius, ut
hoc dictum de Evangelica praedicatione credamus: Moyses enim in abscondita
solitudine uni tantum locutus est populo. Apostolorum autem sonus, in universum
orbem exiit, et verba eorum usque ad terrae terminos pervenerunt <i>(Psal.
XVIII)</i>. <i>Non dixi,</i> inquit, <i>semini Jacob, frustra quaerite me.</i>
Coelorum enim illis regna promisi, et primum ad eos locutus sum: <i>Non veni
nisi ad oves perditas domus Israel (Matth. XXV, 24)</i>. Et idcirco
locutus sum justitiam et annuntiavi recta, sive veritatem, ut imaginibus Legis
et caeremoniis derelictis, sequerentur Evangelii veritatem. Sed quia illi
credere noluerunt, et indignos se judicaverunt salute; propterea dico gentibus:
Congregamini de toto orbe; et venite et accedite ad me simul qui salvati estis
ex gentibus. Per quod ostendit, non statim omnes gentes esse credituras, sed
paulatim et per partes. Denique corripit eos qui in errore pristino
permanserunt, dicens: <i>Nescierunt qui levant lignum</i> [Al. <i>signum]
sculpturae suae, et rogant Deum non salvantem.</i> Et est sensus: Non
intellexerunt sermones meos, simulacrorum suorum onere praegravati, et
sperantes in eis, in quibus nulla est salus. Unde Apostolis praecipitur, ut
opportune, importune annuntient veritatem <i>(II Tim. IV)</i>, et ineant
consilium salutis gentium. Hoc autem, id est, ut congregarentur et venirent ex
gentibus plurimi qui salvarentur, ab initio locutus est Deus, et cunctorum
Prophetarum ora cecinerunt, qui sermone Domini loquebantur, praeter quem nullus
est alius. Filius enim non absque eo, sed in eo Deus est. Pulchreque jungit: <i>Deus
justus,</i> nequaquam unius gentis, sed universi mundi, cui loquitur: <i>Convertimini
ad me, et salvi eritis, omnes fines terrae;</i> impleto illo quod Pater Filio
repromisit: <i>Postula a me, et dabo tibi gentes haereditatem tuam, et
possessionem tuam terminos terrae (Psal. II, 8)</i>. Juratque per
semetipsum, quoniam sententia oris sui, et verbum quod protulit semel super
salute gentium, nequaquam irritum fiat; sed repromissio ejus opere compleatur,
dicentis supra: <i>Convertimini ad me, et salvi eritis, omnes fines terrae.</i>
Jurat autem secundum Apostolum <i>(Hebr. VI)</i>, ut per duas res immobiles, in
quibus impossibile est mentiri Deum, firmam consolationem habeamus; sed et hoc
jurat, quod idolis derelictis, omne genu ei flectatur, coelestium, terrestrium,
et infernorum, et omnis per illum juret lingua mortalium <i>(Philipp. II)</i>.
In quo perspicue significatur populus christianus. Moris est enim ecclesiastici
Christo genu flectere: quod Judaei, mentis superbiam demonstrantes, omnino non
faciunt. Sed et omnis lingua cunctarum gentium barbararum, non in synagogis,
sed in Christi Ecclesiis confitetur Deum. Omnis autem lingua Christum
confitens, in Domino loquetur, et dicet: <i>Meae sunt justitiae,</i> et meum
est imperium, non populi Judaeorum. Ad eum cunctae gentes venient, et
confundentur qui prius illius Evangelio repugnabant; et justificabitur atque
laudabitur omne semen Israel, quorum praedicatio et sementis fertilissima in
toto orbe uberrimos attulit fructus. Sive juxta Septuaginta omnis lingua jurans
et confitens Deum, dicet quod justitia et gloria totius orbis ad eum veniat, et
confundantur Judaei, qui se ab eo separant. Hi autem qui de stirpe filiorum
Israel orti sunt, et qui de Apostolorum semine pullulaverunt, et crediderunt in
Christo, habeant justitiam et gloriam sempiternam.</p>

<p><i>(Cap. XLVI.—Vers. 1, 2.) Confractus est Bel, contritus est Nabo:
facta sunt simulacra eorum bestiis et jumentis, onera vestra gravi pondere
usque ad lassitudinem. Contabuerunt, et contrita sunt simul: non potuerunt
salvare portantem, et anima eorum in captivitatem ibit.</i> LXX: <i>Cecidit
Bel, contritus est Dagon: facta sunt sculptilia eorum in bestias et jumenta,
portatis ea colligata quasi onus laboranti, et deficienti, et esurienti, nec
praevalenti simul, qui non poterunt salvare de bello: ipsi autem captivi ducti
sunt.</i> Post vocationem gentium, et electionem credentium ex Israel, idola
corruisse testatur. Cecidit, cecidit, sive confractus est Bel: quem Graeci
Belum, Latini Saturnum vocant. Cujus tanta fuit apud veteres religio, ut ei non
solum humanas hostias captivorum ignobiliumque mortalium, sed et suos liberos
immolarent. <i>Nabo</i> autem et ipsum idolum est, quod interpretatur <i>prophetia</i>
et <i>divinatio,</i> quam post Evangelii veritatem in toto orbe conticuisse
significat. Sive, juxta LXX, <i>Dagon,</i> qui tamen in Hebraico non habetur.
Et est idolum Ascalonis, Gazae, et reliquarum urbium Philisthiim. Et a speciali
transit ad generale: <i>Facta sunt simulacra eorum bestiis et jumentis.</i> Non
quo simulacra gentilium in praedam bestiarum et jumentorum exposita sint: sed
quo religio nationum, simulacra sint bestiarum, et brutorum animantium, quae
maxime in Aegypto divino cultui consecrata sunt. De quibus Virgilius <i>(Aeneid.
VIII, 698)</i>:</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Omnigenumque
deum monstra, et latrator Anubis.</p>

<p>Nam et pleraque oppida eorum ex bestiis et jumentis habent nomina, <span
class=g>&#954;&#965;&#957;&#8182;&#957;</span> a <i>cane,</i> <span
class=g>&#955;&#941;&#969;&#957;</span> a <i>leone</i>: <span
class=g>&#952;&#956;&#959;&#8166;&#970;&#962;</span>
lingua Aegyptia ab hirco, <span class=g>&#955;&#973;&#954;&#969;&#957;</span> a <i>lupo,</i>
ut taceam de formidoloso et horribili cepe, et crepitu ventris inflati, quae
Pelusiaca religio est. Haec, inquit, simulacra quae non possunt salvare
portantes, nihil sunt aliud nisi onera sacerdotum, deprimentia eos usque ad
lassitudinem. Quae cum captivitas venerit, pro pretio metallorum, de quibus
facta sunt, ducuntur prima captiva, et animam suam sive portantium, liberare
non possunt. Non quo muta simulacra habeant animam et aliquem sensum doloris,
quae insensibilia sunt; sed quo <span class=g>&#954;&#945;&#964;&#945;&#967;&#961;&#951;&#963;&#964;&#953;&#954;&#8182;&#962;</span>
vocetur anima, et membra earum rerum quae absque sensu et membris sunt.
Alioquin et in Proverbiis legitur: <i>In manu linguae, mors et vita.</i> Vel
hoc dicendum, quod gravissimum onus in gentibus, error fuerit idololatriae,
quae cultores suos deprimebat ad terram, et salvare non poterat, animasque
eorum faciebat diabolo et daemonibus esse captivas.</p>

<p><i>(Vers. 1, 3 seqq.) Audite me, domus Jacob, et omne residuum domus
Israel, qui portamini a meo utero, qui gestamini a mea vulva. Usque ad senectam
ego ipse, et usque ad canos ego portabo: ego feci, et ego feram: ego portabo,
et salvabo. Cui assimilastis me, et adaequastis et comparastis me, et fecistis
similem? Qui confertis aurum de sacculo, et argentum statera ponderatis,
conducentes aurificem, ut faciat Deum: et procidunt et adorant. Portant illum
in humeris, gestantes et ponentes in loco suo, et stabit, ac de loco suo non
movebitur. Sed cum clamaverint ad eum, non audiet: de tribulatione non salvabit
eos.</i> LXX: <i>Audite me, domus Jacob, et omnes reliquiae Israel qui
portamini de utero, et erudimini a parvulo usque ad senectutem. Ego sum, et
donec senescatis ego sum: ego sustineo vos: ego feci, et ego portabo: ego
suscipiam, et salvos vos faciam. Cui assimilastis me? Videte, excogitate qui
erratis et confertis aurum de sacculo, et argentum in statera appenditis, et
conducitis aurificem: fecerunt opera manuum, et incurvati adoraverunt: portant
illud in humeris, et vadunt. Si autem posuerint illud in loco suo, manet, et
non movebitur: et qui clamaverit ad illud, non audiet, et de malis non
liberabit eum.</i> Nequaquam eum appellat Jacob, nec Israel, quod et ipsum
absque conjunctione servi et pueri et electi in sugillationem populi dici supra
exposuimus: sed multo vilius, domus Jacob, et reliquias Israel, ob
propinquitatem carnis et sanguinis, et quasi faeces reliquiarum Israel.
Docetque eos instar puerorum atque lactentium, ita a Deo, quasi matris utero,
et vulva praegnantis, ex Aegypto esse portatos. Non quo ineffabilis Dei
incomprehensibilisque majestas, aut uterum habeat, aut vulvam, pedesque, et
manus, et caetera corporis membra; sed quo nos affectum Dei per nostra verba
discamus. Alioquin et in centesimo nono psalmo ex persona Dei hoc idem canitur.
In eo enim loco ubi Septuaginta transtulerunt, <i>ex utero ante luciferum genui
te,</i> in Hebraeo scriptum habet, MEREHEM <span
dir=RTL>(&#1502;&#1512;&#1492;&#1501;)</span><span dir=LTR></span><span
dir=LTR></span> quod interpretatur, <i>de vulva.</i> In praesentiarum vero non
solum de utero, et de vulva scriptum est, hoc est, MEBETEN <span
dir=RTL>(&#1502;&#1489;&#1496;&#1503;)</span><span dir=LTR></span><span
dir=LTR></span> et MEREHEM <span dir=RTL>(&#1502;&#1512;&#1495;&#1501;)</span><span dir=LTR></span><span
dir=LTR></span> sed MENNI <span dir=RTL>(&#1502;&#1504;&#1497;)</span><span dir=LTR></span><span dir=LTR></span>
quae praepositio significat <i>ex meo utero,</i> sive <i>ex mea vulva.</i> Et
est sensus: Qui vos genui ab infantia, et meo utero vulvaque gestavi, ipse
usque ad senectutem protegam, non meam, sed vestram, ut eos doceat divina
misericordia esse salvandos. Creator enim omnium parcit creaturae suae, et
pastor bonus ponit animam suam pro ovibus suis <i>(Joan. X)</i>. Qui autem
mercenarius est, cujus non sunt oves, cum viderit lupum, fugit. Quia igitur
feci et genui liberos, ego feram et ipse portabo. Juxta Septuaginta qui
dixerunt: <i>Qui portamini ex utero, et erudimini ab infantia usque ad senectutem,</i>
hoc significat, quod frustra legem Dei die ac nocte meditentur, non habentes
notitiam Dei, sed hominum ac bestiarum simulacra venerantes: intantum ut
correptione indigeant prophetali, per quam loquitur ad eos Deus: <i>Cui
assimilastis me, et adaequastis?</i> et reliqua: quod aurum argentumque
contulerint, et conducto statuario fecerint idola, et adoraverint opera manuum
suarum, quae portentur humeris, et confixa atque stabilita se non valeant
commovere, nec prodesse his a quibus coluntur. Manifesta transcurrimus, ut
Christi misericordia clausa reseremus.</p>

<p><i>(Vers. 8 seqq.) Mementote istud, et fundamini, et redite,
praevaricatores, ad cor. Recordamini prioris saeculi, quoniam ego sum Deus, et
non est ultra Deus, nec est similis mei. Annuntians ab exordio novissima, et ab
initio quae necdum facta sunt, dicens: consilium meum stabit, et omnis voluntas
mea fiet. Vocans ab Oriente avem, et de terra longinqua virum voluntatis meae;
et locutus sum, et adducam illud, creavi et faciam illud.</i> LXX: <i>Mementote
horum, et ingemiscite: agite poenitentiam qui erratis. Revertimini corde, et
mementote priorum a saeculo: quoniam ego sum Deus, et non est ultra praeter me.
Qui annuntio prius novissima antequam fiant et compleantur, et dixi, omnis
voluntas mea stabit, et cuncta quae cogitavi facium. Qui voco ab Oriente avem,
et de terra longinqua, de quibus cogitavi: locutus sum, et adduxi: creavi et
feci.</i> Quia vos ipse genui, ipse portavi, et ab infantia usque ad
senectutem, non vestro merito, sed mea pietate salvamini: deserite idola quae
fecistis, et ad unius Dei cultum revertimini. Agite poenitentiam, ingemiscite
pro errore qui vos tenuit; immo fundamini, ne rursum subitus idololatriae vos
turbo subvertat: et redite ad cor, id est, ad mentem vestram, qui simulacra
venerantes velut furiosi in ligna impingebatis et lapides. Ab initio
considerate mundi, quod praeter me nullus sit Deus, nec alius potuerit scire
ventura, nisi ego qui per Prophetas nuntio quae facturus sum: ut cum praedicta
complevero, divinatione probem divinitatem. Ego enim mysterium quod retro
cunctis generationibus fuerat ignoratum, immo consilium meum staturum esse nunc
dico; ut cum illud videritis effectum, nullum sciatis Deum, nisi eum qui haec
futura cognovit, immo praecepit fieri. Ego sum qui ab Oriente voco avem, ut
putant Hebraei, Cyrum regem Persarum, sive Darium Medorum principem; et de
terra longinqua virum voluntatis meae, qui expleat omnem voluntatem meam contra
Babylonem atque Chaldaeos. Sive ut nos verum esse convincimus, Dominum
Salvatorem, de quo et Balaam vaticinatur: <i>Orietur stella ex Jacob, et homo
ex Israel (Num. XXIV, 17)</i>, cujus nomen est Oriens <i>(Zach. VI)</i>,
quem adoraverunt Magi de Oriente venientes. Hic enim loquitur in Psalmis: <i>Deus,
ut faciam voluntatem tuam volui (Psal. XXXIX, 9)</i>, de quo locutus est
Pater: et sponsionem suam opere comprobavit. LXX, pro eo quod nos de Hebraeo
expressimus, <i>virum voluntatis meae,</i> posuerunt, <i>de quibus cogitavi.</i>
Ergo juxta eos vocatas de Oriente aves, Angelorum possumus intelligere
ministeria, quae ad imperium Domini in toto orbe discurrunt; qui sunt
administratorii spiritus, et mittuntur ob salutem credentium. De quibus et in
psalmo canitur: <i>Qui facis Angelos tuos spiritus, et ministros tuos ignem
urentem (Ps. CIII, 4)</i>.</p>

<p><i>(Vers. 12, 13.) Audite me, duro corde, qui longe estis a justitia.
Prope feci justitiam meam: non elongabitur, et salus mea non morabitur</i> [Al.
<i>minorabitur]: dabo in Sion salutem, et in Israel gloriam meam.</i> LXX: <i>Audite
me qui perdidistis cor, qui longe estis a justitia. Adduxi justitiam meam, et
salutem quae a me est, tardare non faciam. Dedi in Sion salutem et Israeli
gloriam.</i> Quibus supra dixerat: <i>Audite me, domus Jacob, et omne residuum
domus Israel.</i> Et iterum: <i>Redite, praevaricatores, ad cor,</i> etiam nunc
juxta Hebraicum propter incredulitatem appellat eos duro corde, et juxta
Septuaginta, qui cor mentemque perdiderunt. Quod secutus vir eruditissimus, et
dignus nomine suo Stephanus martyr in Judaeorum loquitur concione: <i>Dura
cervice et incircumcisi cordibus auribusque, vos semper Spiritui sancto restitistis,
sicut patres vestri (Act. VII, 51)</i>. Hi igitur longe sunt a justitia
Dei, quia non crediderunt in eam, quam pro sua clementia Deus fecit esse
vicinam, et venire ad terras, nequaquam vult tardare nec procul fieri. Dedit
enim Sion salutare suum, et Israeli gloriam suam. Hoc de vaticinio dictum sit
futurorum, et de adventu Domini Salvatoris. Caeterum juxta historiam datur Sion
salus, et Israel gloria; quoniam Deus prope fecit suam esse justitiam, ut
vocaret ab Oriente avem, et de terra longinqua virum voluntatis suae, qui
Israelis et subversae Jerusalem ulcisceretur injurias, et Medis Persisque
superantibus, Babylonem Chaldaeosque deleret, sicut sequentia Prophetae verba
testantur.</p>

<p><i>(Cap. XLVII.—Vers. 1 seqq.) Descende, sede in pulvere, virgo filia
Babylonis: sede in terra, non est solium filiae Chaldaeorum, quia ultra non
vocaberis mollis et tenera. Tolle molam, et mole farinam: denuda turpitudinem
tuam, discooperi humerum, revela crura, transi flumina. Revelabitur ignominia
tua, et videbitur opprobrium tuum: ultionem capiam, et non resistet mihi homo.</i>
LXX: <i>Descende, sede super terram, virgo filia Babylonis, sede in terram. Non
est solium filiae Chaldaeorum, quoniam nequaquam ultra vocaberis mollis et
tenera. Tolle molam, mole farinam. Revela operimentum tuum, denuda canos,
discooperi tibias, transi flumina: revelabitur ignominia tua, apparebunt
opprobria tua. Quod justum est de te auferam, nequaquam ultra tradam hominibus.</i>
Quomodo in Ezechiele sub figura navis et omnis instrumenti ejus, Tyri ornatus
exponitur, quae negotiationibus dedita est <i>(Ezech. XXVI)</i>, et propter
aquarum abundantiam rex Aegypti draco appellatur, et squamae illius juncusque
ac papyrus et pisciculi describuntur, et Jerusalem cum idolis fornicationem
scortorum ac lupanaris similitudo testatur: sic in praesenti loco sub persona
captivae mulieris, quae quondam regina fuerit, Babylonis servitus indicatur:
diciturque ei ut descendat de regni superbia, et in pulvere sedeat. Virgo autem
appellatur et filia: vel quia omnes homines creatura Dei sumus; nec est
Babylonis juxta haereticos natura damnabilis: vel ob luxuriam et ornatum urbis
quondam potentissimae, quae cum senuisset, et vicina esset occasui,
virgunculam, et puellam se esse jactabat. Licet ex eo quod juxta LXX scriptum
est, <i>filia Babylonis,</i> non ipsam Babylonem quidam, sed Romanam urbem
interpretentur, quae in Apocalypsi Joannis <i>(Apocal. XIV)</i> et in Epistola
Petri <i>(II Petr. V)</i>, Babylon specialiter appellatur, et cuncta quae nunc
ad Babylonem dicuntur, illius ruinae convenire testentur, contra quem vocanda
sit avis, Deique justitia: ut postquam Sion, id est, Ecclesia salvata fuerit,
illa pereat in aeternum. Dicitur ergo Babyloni reginae et filiae Chaldaeorum (a
Chaldaeis enim condita est) quod nequaquam ultra vocetur mollis et tenera et
deliciis affluens, quae cunctarum gentium manibus portabatur; ita ut terrae
plantas vix imprimeret: praecipiturque ei ut tollat molam, et molat farinam,
quod est durae captivitatis, et extremae servitutis indicium; ut quae quondam
regina fuerat, postea molendae farinae operi serviat. Sed quia sequitur: <i>Denuda
turpitudinem tuam,</i> etiam mola ab Hebraeis figuraliter intelligitur, quod
scilicet in morem scorti, victorum libidini pateat. Illudque quod in Judicum
libro de Samson scribitur <i>(Judic. XVI)</i>, ad molam eum a Philisthiim esse
damnatum, hoc significare volunt, quod pro sobole robustissimus virorum, hoc in
allophylas mulieres facere sit compulsus. In eo ubi nos interpretati sumus, <i>denuda
turpitudinem tuam,</i> pro quo LXX transtulerunt, <i>revela operimentum;</i>
Theodotio ipsum verbum Hebraicum posuit, SAMTHECH <span
dir=RTL>(&#1510;&#1502;&#1514;&#1498;)</span><span dir=LTR></span><span
dir=LTR></span>; Aquila SEMMATHECH; Symmachus <span
class=g>&#964;&#8056; &#963;&#953;&#969;&#960;&#951;&#955;&#8057;&#957; &#963;&#959;&#965;</span>:
quod nos exprimere possumus <i>taciturnitatem tuam,</i> quod taceri debeat prae
verecundia. Quod quidem et in Cantico Canticorum legimus, ubi sponsae
pulchritudo describitur: ad extremum infert: <i>Absque taciturnitate tua (Cant.
IV)</i>: nolentibus qui interpretati sunt transferre nomen, quod in sancta
Scriptura sonaret turpitudinem. Recteque contra Babylonem inverecundis utitur
nominibus (licet nulla sit turpitudo, humani corporis membrum vocare nomine
suo), cui praecipitur ut nudet pectora, et crura ac femina aperiat, et vadat in
captivitatem, videaturque ignominia ejus, et opprobrio pateat sempiterno. Et
hoc Dominus fecisse se dicit, ut ultionem caperet de ea, quae oppressit populum
suum, et nullum pro ea audiat precatorem, qui iram Domini suo lenire conetur
occursu. Significat autem Angelum gentis Babyloniae praesidem, qui cum caeteris
Angelis loquitur: <i>Curavimus Babylonem, et non est curata.</i> Quod autem
Septuaginta transtulerunt, <i>quod justum est de te auferam, nequaquam ultra
tradam hominibus,</i> subauditur <i>Babylonem:</i> vel certe hoc quod justum
est, et ablatum de Babylone. Disputant Stoici, multa re turpia, prava hominum consuetudine,
verbis honesta esse, ut parricidium, adulterium, homicidium, incestum, et
caetera his similia. Rursumque re honesta, nominibus videri turpia; ut liberos
procreare, inflationem ventris crepitu digerere, alvum relevare stercore,
vesicam urinae effusione laxare: denique non posse nos, ut dicimus, a ruta
rutulam, sic <span class=g>&#8017;&#960;&#959;&#954;&#961;&#959;&#953;&#963;&#964;&#953;&#954;&#8056;&#957;</span>
mentae facere. Ergo SEMMATHEC <span dir=RTL>(&#1510;&#1502;&#1514;&#1498;)</span><span dir=LTR></span><span dir=LTR></span>,
quod Aquila posuit, ut diximus, verenda mulieris appellantur. Cujus etymologia
apud eos sonat, <i>sitiens tuus;</i> ut inexpletam Babylonis indicet
voluptatem.</p>

<p><i>(Vers. 4 seqq.) Redemptor noster Dominus exercituum, nomen illius.
Sanctus Israel. Sede tacens, et intra in tenebras, filia Chaldaeorum; quia non
vocaberis ultra domina regnorum, iratus sum super populum meum, contaminavi
haereditatem meam, et dedi eos in manu tua: non posuisti eis misericordias.
Super senem aggravasti jugum tuum valde, et dixisti, in sempiternum ero domina:
non posuisti haec super cor tuum, neque recordata es novissimi tui.</i> LXX: <i>Dixit
qui eruit te Dominus sabaoth, nomen ejus, Sanctus Israel. Sede compuncta,
ingredere in tenebras, filia Chaldaeorum: nequaquam ultra vocaberis fortitudo
regni: iratus sum contra populum meum, contaminavi haereditatem meam. Ego dedi
eos in manum tuam, tu vero non dedisti eis misericordiam: seni</i> [Al. <i>senis</i>]
<i>aggravasti jugum valde, et dixisti, in aeternum ero domina: non intellexisti
haec in corde tuo, neque recordata es novissimorum.</i> Primus versus juxta
Septuaginta cum superioribus copulatur, ut sit sensus: Et haec faciet qui eruit
te Dominus sabaoth, nomen ejus Sanctus Israel. Porro juxta Hebraicum, ex
persona populi Propheta loquitur, quod haec fecerit contra Babylonem Dominus
exercituum, cujus nomen sit Sanctus Israel. Rursumque ad ipsam Babylonem sermo
dirigitur. <i>Sede tacens,</i> sive <i>compuncta,</i> et tuorum criminum
recordare. <i>Ingredere tenebras:</i> quia prae confusione et ignominia lucem
ferre non sustines: nequaquam vocaberis, non unius regni, sed nec omnium
regnorum domina. Simulque quia occulta quaestio nascebatur: cur irasceretur
Deus adversus Chaldaeos, quos ipse misit ad capiendum Israel: respondit, iratum
se contra populum suum, corripere eos voluisse, non perdere, verberare, non
occidere. Illos autem abusos esse crudelitate sua, et plus imposuisse plagarum
quam Dei ultio flagitabat: magnumque Babyloniae crudelitatis indicium est, ne
senibus quidem pepercisse, quorum aetas etiam inter hostes venerabilis est. Sed
et hoc signum superbiae, quod praesenti felicitate decepta, futurorum non
cogitarit ambigua. Ergo semper in prosperis debemus cavere ventura: nec
traditos nobis opprimere, qui ad hoc erudiuntur, ut meliores fiant.</p>

<p><i>(Vers. 8, seqq.) Et nunc audi haec, delicata et habitans
confidenter, quae dicis in corde tuo: Ego sum, et non est praeter me amplius:
non sedebo vidua, et ignorabo sterilitatem. Et venient tibi duo haec subito in
die una, sterilitas et viduitas: universa venerunt super te, propter
multitudinem maleficiorum tuorum, et propter duritiam incantatorum tuorum
vehementer</i> [Vulg. <i>vehementem</i>]. <i>Et fiduciam habuisti in malitia
tua, et dixisti: Non est qui videat me: sapientia tua et scientia tua haec
deceperunt te, et dixisti in corde tuo: ego sum, et praeter me non est altera.
Veniet super te malum, et nescies ortum ejus, et irruet super te calamitas,
quam non poteris expiare, veniet super te repente miseria, quam nescies.</i>
Duo simul venient Babyloni, sterilitas et viduitas, ut nec filios habeat, id
est, subjectos sibi populos; nec virum, quem regem possumus intelligere: quae
dum non sperat, repente sustinuit. Neque enim poterat arbitrari quod Persae,
nullius ante fortitudinis, eam, Cyro regnante, superarent, et suae subjicerent
potestati. <i>Quae perpessa es,</i> inquit, <i>non solum propter superbiam et
abundantiam cunctarum opum atque delicias, sed et propter multitudinem
maleficiorum tuorum, et incantatorum tuorum, in quibus habuisti fiduciam. Et
veniet super te malum quod antea nesciebas, et cujus ignorabas ortum.</i> Sive
ut Septuaginta transtulerunt: <i>Veniet super te perditio, et nescies: fovea,
et incides in eam:</i> ut quae cunctis gentibus parabas captivitatis malum,
ipsa incidas in foveam quam parasti. Quae perspicua sunt, cito sermone
transcurrimus.</p>

<p><i>(Vers. 12 seqq.) Sta cum incantatoribus tuis, et cum multitudine
maleficiorum tuorum, in quibus laborasti ab adolescentia tua, si forte quid
prosit tibi, aut si possis fieri fortior. Defecisti in multitudine consiliorum
tuorum: stent et salvent te augures coeli, qui contemplabantur sidera, et
supputabant menses, ut ex eis annuntiarent ventura tibi. Ecce facti sunt quasi
stipula, ignis combussit eos: non liberabunt animas suas de manu flammae: non
sunt prunae quibus calefiant, nec focus ut sedeant ad eum: sic facta sunt tibi
in quibuscumque laboraveras: negotiatores tui ab adolescentia tua unusquisque
in via sua erraverunt: non est qui salvet te.</i> LXX: <i>Sta nunc in
incantationibus tuis et in multis maleficiis tuis, quae discebas ab
adolescentia tua, si prodesse tibi possunt: et laborasti in consiliis tuis:
stent et salvam te faciant astrologi coeli, qui contemplantur stellas:
annuntient tibi quid venturum sit super te. Ecce omnes quasi phrygana in igne
comburentur: et non eruent animam suam de flamma; quia habes carbones ignis,
sedebis super eos. Hi erunt tibi in adjutorium. Laborasti in commutatione tua
ab adolescentia: homo in semetipso erravit: tibi autem non erit salus.</i>
Habuisse Babylonem omnemque Chaldaeam, incantatorum et angurum, et hariolorum
et Gazarenorum studium, quos nos aruspices appellamus, Danielis Prophetae
lectio probat, qui ad eorum consilium, cuncta reges Babylonios fecisse
commemorat. Pro eo quoque quod nos juxta Symmachum et Theodotionem interpretati
sumus: <i>Stent et salvent te augures coeli,</i> Septuaginta manifestius
transtulerunt, <i>Stent et salvam te faciant astrologi coeli;</i> qui vulgo
appellantur mathematici, et ex astrorum cursu lapsuque siderum, res humanas
regi arbitrantur. Unde et Magi de Oriente venerunt, Domini stellam se vidisse
dicentes, vel ex artis scientia, vel ex vaticinio Balaam Prophetae sui, qui in
Numeris dixerat: <i>Orietur stella ex Jacob, et homo de Israel (Num.
XXIV, 17)</i>. Isti igitur qui supputant menses, annosque dinumerant, et
horarum momenta librantes, futurorum scientiam pollicentur, dicant tibi quid
super te Dominus cogitaverit, illisque tacentibus, quid venturum sit, Propheta
respondit: <i>Ecce facti sunt quasi stipula, ignis devoravit eos;</i> ut qui
salutem aliis promittebant, sua ignorarent supplicia: nec dubium quin, ardente
urbe, habitatores ejus vorax flamma consumpserit. Quodque sequitur: <i>Non sunt
prunae quibus calefiant, nec focus ut sedeant ad eum,</i> sic Hebraei
edisserunt. Nullam habent caloris scientiam, nec illuminantem sensum, qui eorum
tenebras possit discutere, et frigus erroris expellere. Pro quo nescio quid
volentes Septuaginta transtulerunt: <i>Habes carbones ignis, sedebis super eos:
hi erunt tibi in adjutorium;</i> nisi forte possumus hoc dicere, quod multo
utilior sit ignis et incendium Babyloni, quam fuerunt magi et Gazareni,
astrologi et incantatores. Hic enim eos per poenas atque supplicia ad
poenitentiam provocat; illi per errorem ducunt ad superbiam. Omnis labor ejus et
negotiatores illius, quos magos intelligimus, hoc profecit, ut unusquisque sua
erraret via; et ipse perditus salutem alteri non praeberet. Interrogemus eos
qui diversas asserunt esse naturas, utrum Babylon malae naturae sit, an bonae?
Si malae dixerint, quod eos responsuros esse non dubium est, quomodo provocatur
ad poenitentiam, et dicitur ei: <i>Sede compuncta, intra in tenebras, filia
Chaldaeorum.</i> Ac deinceps post enumerationem peccatorum et criminum, <i>Habes
carbones ignis, sedebis super eos: hi erunt tibi in adjutorium?</i> Et quid
sibi velit quod infertur juxta eosdem Septuaginta: <i>Laborasti in commutatione
ab adolescentia?</i> Quae est ista commutatio? Utique de bono in malum. Ex quo
perspicuum est, natura bonos, voluntate malos fieri. Denique infertur: <i>Homo
in semetipso erravit,</i> non natura, sed mentis arbitrio.</p>

<p><i>(Cap. XLVIII.—Vers. 1 seqq.) Audite haec, domus Jacob, qui
vocamini nomine Israel, et de aquis Juda existis: qui jurastis</i> [Vulg. <i>juratis]
in nomine Domini, et Dei Israel recordamini, non in veritate neque in justitia.
De civitate enim sancta vocati sunt: et super Dominum</i> [Vulg. <i>Deus]
Israel constabiliti sunt: Dominus exercituum nomen ejus.</i> Haec Chaldaeis et
Babyloniis ventura praedixi, et necesse est quod per Prophetas meos locutus
sum, rebus expleri. Tu autem, domus Jacob, et qui vocamini nomine Israel, et
qui de aqua Juda existis, et caetera quae sequuntur, audi attentius quae
dicturus sum. Et notandum quod nequaquam eos appellet Jacob, sed domum Jacob;
nec Israel, qui hoc falso appellantur nomine, cum opus non habeant nominis. <i>Et
de aquis,</i> inquit, <i>Juda existis,</i> <span
class=g>&#963;&#949;&#956;&#957;&#959;&#964;&#949;&#961;&#8182;&#962;</span>
<i>aquas</i> vocans pro <i>semine,</i> ut nequaquam eos virtutum Patriarcharum
filios ostenderet esse, sed carnium. Et recte aquas Juda appellavit, quia sola
tunc in terra Judaea adhuc permanebat tribus; et semen David illo tempore
regium servabatur. <i>Qui,</i> inquit, <i>jurastis in nomine Domini,</i> non ut
honoretis Dominum; sed ut assumpto nomine faciatis injuriam, dum eum testem
vestri vultis esse mendacii, et requiescitis in sancta civitate, et super
Dominum Israel innitimini; ut jactetis habitatores vos esse urbis Jerusalem, et
Domini sabaoth habere privilegium, cum cassa Jacob, Israel et urbis sanctae, et
Dei omnipotentis assumatis vocabula.</p>

<p><i>(Vers. 3, 4 seqq.) Priora ex tunc annuntiavi, et ex ore meo
exierunt, et audita feci ea: repente operatus sum, et venerunt. Scivi enim quia
durus es tu, et nervus ferreus cervix tua, et frons tua aenea. Praedixi tibi ex
tunc: antequam venirent, indicavi tibi, ne forte diceres: idola mea fecerunt
haec, et sculptilia mea, conflatilia mandaverunt ista. Quae audisti, vide
omnia: vos autem non annuntiastis. Audita feci tibi nova ex tunc: et conservata
quae nescis: modo creata sunt, et non ex tunc: et ante diem, et non audisti ea,
ne forte dicas: ecce cognovi ea. Neque audisti, neque cognovisti, neque ex tunc
aperta est auris tua: scio enim, quia praevaricans praevaricaberis, et
transgressorem ex ventre vocavi te. Propter nomen meum longe faciam furorem
meum: et laude mea infrenabo te, ne intereas. Ecce excoxi te, sed non quasi argentum:
elegi te in camino paupertatis. Propter me, propter me faciam, ut non
blasphemer: et gloriam meam alteri non dabo.</i> LXX: <i>Priora adhuc
annuntiavi: et de ore meo egressa sunt: et auditum factum est: subito feci, et
venerunt, scio quia durus es: et nervus ferreus collum tuum, et frons tua
aenea: et annuntiavi tibi olim antequam venirent super te. Auditum tibi feci:
ne forte diceres, quia idola mihi fecerunt, sculptilia et conflatilia
mandaverunt mihi. Audistis omnia, et vos non cognovistis: sed audita tibi feci
nova ea nunc quae futura sunt. Et non dixisti, nunc fiunt, et non olim: et non
in prioribus diebus. Ne dicas etiam novi ea: neque nosti, neque scis, neque a
principio aperui aures tuas. Scio enim quoniam praevaricans praevaricaberis: et
iniquus adhuc ex utero vocaberis. Propter nomen meum ostendam tibi furorem
meum: et gloriosa mea inferam super te, ut non te interficiam. Ecce vendidi te
non propter argentum: erui autem te de fornace paupertatis: propter me faciam,
quia nomen meum polluitur: et gloriam meam alteri non dabo.</i> Praedico tibi
Babylonios a Medis Persisque superandos, et repente faciam quod minatus sum, ne
cum venerint quae praedicta sunt, vel deorum nutu quos colis, vel fortuito ea
existimes accidisse. Nec jacto scientiam futurorum, sed ob incredulitatem tuam
loquor, cujus cor incredulum et cervicem ferream, ac frontem aeneam ab initio
esse cognovi. Ecce audisti omnia quae ventura sunt, et tamen celas silentio
veritatem. Nec narro praeterita quibus saepe mea potentia comprobata est,
quomodo eduxerim populum de Aegypto, Aegyptios in mari submerserim Rubro,
terram repromissionis tradiderim, gentes vobis varias subjugarim. Sed nova quae
contra Babylonem facturus sum, nuntio, ut impudens oris tui mendacium confutetur,
qui te asseris scire quae nescis. Ab initio enim meorum praevaricator es
mandatorum; et de ventre transgressorem vocavit te Deus, quando de Aegypto
liberatus, quasi meo ventre conceptus es, et educatus, et eruditus. Caput bovis
Aegypti desiderasti, dicens: <i>Hi sunt dii tui, Israel, qui te eduxerunt de
terra Aegypti.</i> Non igitur tuo merito, sed mea misericordia furorem meum
distuli, ne penitus interires, et ob laudem nominis mei infrenabo te, ut me
quasi jumentum et in frenis equus sequaris invitus. <i>Ecce excoxi te,</i> id
est, probavi, quomodo conflatur argentum. Sive non in divitiis, sed in fornace
paupertatis probare te volui. Ex quo ostenditur et divitiis et paupertate
plerosque tentari, si aut illis male abutantur, aut penuriam nequaquam virtute
sustineant. Propter me ergo faciam, ne blasphemetur nomen meum in gentibus, et
putent vos non mea ira, sed idolorum suorum auxilio esse superatos. Quodque
infert, <i>gloriam meam alteri non dabo,</i> hoc significat, ne idola putentur
oppressisse populum Dei. Vel certe cum dicit, <i>alteri non dabo,</i> ostendit
se alteri jam dedisse, alteri enim ad distinctionem prioris dicitur. Plerique
nostrorum, ut juxta LXX Interpretes pauca perstringam, de Christi adventu
autumant prophetari, quod repente veniat insperatus, et durissimo populo sui
demonstret praesentiam; cui numquam Deus aures aperuerit, quia incrassatum
fuerit cor ejus, et auribus suis graviter audierit. Statimque ut Dominus de
utero virginali profusus est, transgressor et iniquus sit appellatus, quaerens
eum interficere. Quodque jungit: <i>Propter nomen meum ostendam tibi furorem
meum, et gloriosa</i> [Al. <i>gloriam] mea inducam super te,</i> sensu abutitur
Apostoli, sive apostolus Paulus <i>(Rom. I)</i> de hoc loco sumit testimonium,
ut reveletur ira Dei ad terrendos eos qui peccant, et postea conversis gloria
praebeatur: <i>Ecce,</i> ait, <i>vendidi te non in pecunia, sed vendidi in
peccatis tuis, et erui te de fornace paupertatis.</i> Propter quod et Salomon <i>(Prov.
III)</i> divitias et paupertatem habere non vult, sed tantum necessaria
postulat, ne aut illis elevetur cor ejus in superbiam, aut in ista compellatur
facere quod non vult, et Deum pressus inopia blasphemare. Unde et Apostolus: <i>Habentes,</i>
inquit, <i>victum et vestimentum, his contenti simus (I Tim. VI, 8)</i>.</p>

<p><i>(Vers. 12, 13 seqq.) Audi me, Jacob et Israel, quem ego voco. Ego
ipse ego primus, et ego novissimus. Manus quoque mea fundavit terram, et
dextera mea mensa est coelos: ego vocavi</i> [Vulg. <i>vocabo] eos, et stabunt
simul. Congregamini omnes vos et audite: quis ex eis annuntiavit haec? Dominus
dilexit eum: faciet voluntatem suam in Babylone et brachium suum in Chaldaeis.
Ego ego locutus sum et vocavi eum: adduxi eum, et directa est via ejus.
Accedite ad me, et audite haec</i> [Vulg. <i>hoc</i>]: <i>non a principio in
abscondito locutus sum: ex tempore antequam fieret, ibi eram. Et nunc Dominus
Deus misit me, et spiritus ejus.</i> LXX: <i>Audi me, Jacob et Israel, quem ego
voco. Ego sum primus, et ego in sempiternum: et manus mea fundavit terram, et
dextera mea firmavit coelum. Vocabo eos, et stabunt simul: et congregabuntur omnes,
et audient: Quis eis nuntiavit haec? Diligens te, feci voluntatem tuam super
Babylonem: ut auferrem semen Chaldaeorum. Ego locutus sum et ego vocavi. Adduxi
eum et prosperam feci viam ejus. Adducite ad me, et audite haec: Non a
principio in abscondito locutus sum: quando fiebat, ibi eram. Et nunc Dominus
Deus misit me, et spiritus ejus.</i> Quibus ante jam dixerat: <i>Audite haec,
domus Jacob, qui vocamini nomine Israel, et de aquis Juda existis,</i> nunc ad
eosdem loquitur, <i>Audi me, Jacob et Israel, quem ego voco. Multi enim vocati,
et pauci electi (Matth. XXII)</i>. Unde non electos, quia necdum
receperant Salvatorem; sed vocatos nuncupat. <i>Ego sum,</i> inquit <span
class=g>&#945;</span> <i>et</i> <span class=g>&#969;</span>, <i>primus et novissimus,</i> qui
vivo, et fui mortuus <i>(Apoc. XXII)</i>; ut vitam ad principium referas,
novissimum ad eum, qui mortuus est. <i>Qui se exinanivit formam servi
accipiens, et factus est obediens Patri; humiliavit seipsum usque ad mortem, et
mortem crucis (Philip. II)</i>. <i>Manus mea fundavit terram.</i> Unde
et in Proverbiis loquitur: <i>Deus sapientia sua fundavit terram, et dextera
illius mensa est (Prov. III, 19)</i>, sive <i>firmavit coelos</i> vel <i>coelum,</i>
ut LXX transtulerunt. Vocat autem coelos, ut ejus pareant jussioni, et enarrent
gloriam illius. Si autem coeli obediunt voluntati Domini, et suo currunt
ordine: quid gloriatur terra et cinis <i>(Eccli. X)</i>, et ignorat
fragilitatem suam? <i>Congregamini omnes vos, et audite,</i> vel <i>coeli,</i>
vel universa creatura, vel omnis multitudo Israel. Quae sunt quae jubentur
audire? Quod Dominus dilexerit eum, haud dubium quin Cyrum Dariumque significet,
qui fecit voluntatem Domini contra Babylonem, et brachium suum exercuit in
Chaldaeis. Et ipse locutus est et vocavit eum nomine suo, et adduxit eum, et
directa est via ejus, ut nullus viribus ejus auderet resistere. Unde provocat
eos ut accedant et audiant, et Domino praedicente cognoscant venturum esse
regem Persarum atque Medorum, qui subruat Babylonem, deleatque Chaldaeos. Et ut
haec annuntiet, dicit se Propheta missum a Domino et spiritu ejus. Hoc juxta
Hebraeos et eorum opinionem. Caeterum juxta Symmachum, qui interpretatus est: <i>Quis
ei annuntiavit haec? quem Dominus dilexit, qui facit voluntatem ejus in
Babylone:</i> et juxta Septuaginta, <i>ut auferat semen Chaldaeorum,</i> ad
Domini personam refertur: qui vere dilectus a Patre, et qui fecit omnem
voluntatem Patris, et qui subvertit in Babylone, hoc est, in confusione hujus
mundi omnem semen Chaldaeorum, qui daemones interpretantur. Ipse locutus est,
et audivit Filium, et adduxit illum, qui loquitur ad credentes: <i>Venite ad me
omnes qui laboratis et onerati estis (Matth. XI, 28)</i>. Et audite haec
quae a principio in abscondito sum locutus, hoc est per aenigmata et mysteria
Prophetarum, quod cunctis retro generationibus fuerat ignoratum. Quando fiebant
omnia a Patre, ipse erat cum eo, qui adgaudebat, qui etiam nunc dicit: Ego qui
semper eram cum Patre, et in Patre, et sine Patre numquam eram, etiam nunc
loquor <i>(Joan. XIV)</i>: et juxta fragilitatem carnis assumptae dico, quod
Dominus Deus miserit me, et spiritus ejus: brevique versiculo, Trinitatis nobis
ostenditur sacramentum.</p>

<p><i>(Vers. 17, 18 seqq.) Haec dicit Dominus, redemptor tuus sanctus
Israel: Ego Dominus Deus tuus docens te utilia, gubernans te in via qua
ambulas. Utinam attendisses mandata mea, facta fuisset sicut flumen pax tua, et
justitia tua sicut gurgites maris. Et fuisset sicut arena semen tuum, et stirps
uteri tui ut lapilli ejus: non interissent, et non fuisset attritum nomen ejus
a facie mea.</i> Quia Israeli futura promisit, reddit causas quare eos prius
afflixerit: quas si vitaverit, nequaquam similia patiatur. <i>Si,</i> inquit, <i>attendisses
mandata mea:</i> ut Septuaginta transtulerunt: vel certe optantis affectu, <i>utinam
attendisses mandata mea:</i> quae si fecisses; fuisset sicut flumina pax tua,
et justitia tua sicut gurgites maris: abundantiam omnium rerum copiamque significans.
Quodque sequitur: <i>et fuisset quasi arena semen tuum, et stirps uteri tui ut
lapilli ejus:</i> videtur quidem permanere in populo Judaeorum, qui usque in
praesentem diem, instar vermiculorum pullulant filios et nepotes; sed quomodo
hoc in repromissione accipiendum est, cum pacem justitiamque non habeant? Aut
enim iratus est eis, aut placatus. Si iratus, quomodo semen ejus quotidie
multiplicatur? Si placatus, quomodo serviunt, et pacem justitiamque non
possident? Ex quo perspicuum est de Apostolico dici nunc semine, de quo et
supra <i>(Ad cap. I)</i> legimus: <i>Nisi Dominus sabaoth reliquisset nobis
semen, quasi Sodoma fuissemus.</i> Quod quia illo tempore nequaquam videtur
expletum, in Christi completur adventu: et ante faciem illius semen permanet
Israelis.</p>

<p><i>(Vers. 20, 21, 22.) Egredimini de Babylone, fugite a Chaldaeis: in
voce exsultationis annuntiate, auditum facite hoc, afferte illud usque ad
extremum terrae, et dicite: Redemit Dominus servum suum Jacob. Non sitierunt in
deserto cum educeret eos; aquam de petra produxit eis, et scidit petram, et
fluxerunt aquae. Non est pax impiis, dicit Dominus.</i> Qui supra in eo loco,
ubi scriptum est: <i>Ego ego locutus sum, et vocavi eam: adduxi eum, et directa
est via ejus,</i> super Cyro Darioque intelligunt, etiam haec ad illius
referunt tempora; quando egressus est populus de Babylone, et fugit de
Chaldaeis; et redemptus est a Domino Deo suo. Hoc quoque quod dicitur: <i>Non
sitierunt in deserto cum educeret eos, aquam de petra produxit eis; et scidit
petram, et fluxerunt aquae:</i> licet secundum historiam expletum docere non
valeant; neque enim sub Zorobabel et Ezra venerunt per desertum, et scissa
petra praebuit eis aquas, quod de Aegypto exeuntibus accidisse narratur: tamen
hyperbolice in similitudinem prioris felicitatis impleta testantur, quando per
desertum nationum venerunt in Judaeam, et de captivitate sunt liberati. Et ut
sciamus, inquiunt, non esse de Christo, sed de Cyro prophetatum, jungitur: <i>Non
est pax impiis, dicit Dominus:</i> et esse sensum, Perfecta felicitas non erit
nisi sub Christo, quod in ultimo tempore reservatur. Porro qui et verius et
rectius haec referunt ad Salvatoris adventum <i>(Inf. ad cap. LXI, 1)</i>, de
quo dicitur: <i>Annuntiare pauperibus misit me, praedicare captivis remissionem</i>
<i>(Luc. IV, 18, 19)</i>, cohortationem esse intelligunt eorum qui Evangelium
annuntiant ipsius Domini Salvatoris, ut egrediamur de Babylone, id est,
confusione istius mundi; et fugiamus Chaldaeos, de quibus crebro dictum est:
Redemit enim Dominus servum suum Jacob pretiosissimo sanguine suo, et adduxit
per desertum saeculi, et aquam scidit de petra. Super qua et Apostolus
loquitur: <i>Petra autem erat Christus (I Cor. X, 4)</i>. Scinditur
autem sermo divinus, et in multas partes dividitur, ut quem totum suscipere non
possumus, sumamus in partibus. Ac ne putaretur ista praedicatio dici omni
semini Jacob, et non his tantum qui per Apostolos credituri sunt, infertur et
jungitur: <i>Non est pax impiis, dicit Dominus:</i> illis videlicet qui in
errore pristino permanserunt; qui non meruerunt bibere de petra. Cujus ut nove
loquar, latus lancea vulneratum, aquis fluxit et sanguine <i>(Joan. I)</i>,
baptismum nobis et martyrium dedicans.</p>

<p><i>(Cap. XLIX.—Vers. 1 seqq.) Audite, insulae, et attendite populi de
longe: Dominus ab utero vocavit me, de ventre matris meae recordatus est
nominis mei. Et posuit os meum quasi gladium acutum: in umbra manus suae
protexit me. Et posuit me sicut sagittam electam: in pharetra sua abscondit me;
et dixit mihi: Servus meus es tu, Israel, quia in te gloriabor</i> [Al. <i>glorificabor</i>].
<i>Et ego dixi: In vacuum laboravi, sine causa et vane fortitudinem meam
consumpsi: ergo judicium meum cum Domino, et opus meum cum Deo meo.</i> LXX: <i>Audite
me, insulae, et attendite gentes. Post multum tempus stabit, dicit Dominus. De
ventre vocavit me, et ex utero matris meae vocavit nomen meum. Et posuit os
meum quasi gladium acutum, et sub protectione manus suae abscondit me. Posuit
me quasi sagittam electam, et in pharetra sua abscondit me. Et dixit mihi:
Servus meus es tu, Israel: et in te glorificabor. Et ego dixi sine causa
laboravi, in vanum, et in nihili dedi fortitudinem meam. Propterea judicium
meum apud Dominum, et labor meus coram Deo meo.</i> Scio et haec et inferiora
quae dicturi sumus, ad unius capituli scientiam seu intelligentiam pertinere,
et omnia ex persona Christi debere accipi. Sed nolui simul omnia proponendo,
lectoris onerare sensum; et quod per partes facilius dici potest, magnitudine
sui confundere. Unde et utramque editionem posui: ut quod in altera videtur
obscurum, alterius lectione reseretur. Post vocationem ergo reliquiarum Israel,
et abjectionem in incredulitate populi permanentis, de quibus dixerat: <i>Non
est pax impiis, dicit Dominus (Isai. XLVIII, 22)</i>, transit ad
Ecclesias de gentibus congregatas, et eis sub insularum nomine loquitur. Quae
ita persecutorum insidiis, quasi maris fluctibus patent, et ex omni parte
saeviente naufragio, tunduntur potius quam moventur. Ac ne quis putet violentam
esse expositionem nostram, et non ad gentes pertinere quod dicitur, sed ad
Synagogas populi Judaeorum, sequitur: <i>Et attendite populi,</i> sive <i>gentes
de longe,</i> hoc est ab extremis finibus terrae. Vel ut Septuaginta
transtulerunt, <i>post tempus multum stabit,</i> hoc est, non hoc tempore quo
dicuntur; sed post multa fient tempora. <i>Dominus,</i> inquit, <i>ab utero vocavit
me, et de ventre matris meae recordatus est nominis mei.</i> Quod nunc interim
audientibus videtur obscurum, postea autem cunctis gentibus notum fiet, quando
Gabriel Joseph de partu dixerit virginali: <i>Et vocabis nomen ejus Jesum: ipse
enim salvum faciet populum suum (Matth. I, 21)</i>: Posuit quoque os
ejus quasi gladium acutum, ut spiritu oris sui interficiat impium. De quo
gladio et ipse in Evangelio loquitur: <i>Non veni pacem mittere super terram,
sed gladium,</i> malos a bonis separans: <i>Veni enim dividere hominem contra
patrem suum, et filiam contra matrem suam, et nurum contra socrum suum (Matth.
X, 34, 35)</i>. Et <i>in umbra,</i> inquit, <i>manus suae protexit me,</i> ut
carnis vilitas, divinitatis potentia tegeretur, Angelo ad Virginem nuntiante: <i>Spiritus
Sanctus superveniet in te, et virtus Altissimi obumbrabit tibi (Luc. I,
35)</i>. <i>Posuit,</i> inquit, <i>me sicut sagittam electam, in pharetra sua
abscondit me.</i> Quando dicit, sagittam electam, ostendit Deum habere sagittas
plurimas, sed non electas: quae sagittae Prophetae sunt et Apostoli, qui in
toto orbe discurrunt. De quibus et in alio loco canitur: <i>Sagittae tuae
acutae, potentissime; populi sub te cadent (Ps. XLIV, 6)</i>; et iterum:
<i>Sagittae potentis acutae cum carbonibus desolatoriis (Psal. CXIX, 41)</i>.
Christus autem de multis sagittis et filiis plurimis, una sagitta electa, et
Filius Unigenitus est: quam in pharetra sua abscondit, id est, in humano
corpore, ut habitaret in eo plenitudo divinitatis corporaliter. Raraque est
credentium fides: cui et supra <i>(Cap. XLV, 15)</i> dicitur: <i>Tu es Deus
absconditus, et nesciebamus.</i> Qua sagitta et sponsa vulnus accipiens
loquitur in Cantico Canticorum: <i>Vulnerata charitate ego sum. Et dixit mihi:
Servus meus es tu, Israel: quia in te glorificabor (Cant. IV, 9)</i>.
Servus, quia cum in forma Dei esset, formam servi est dignatus assumere <i>(Philipp.
II)</i>, et Israel, quia natus est de semine Judaeorum. Quodque de nullo alio
servorum intelligi potest, jungitur: <i>Quia in te gloriabor</i> [Al. <i>glorificabor</i>].
Dicit enim et ipse in Evangelio, <i>Pater, glorifica nomen tuum (Joan.
XII, 28)</i>. Qui in psalmo loquitur ad Filium: <i>Exurge, gloria mea, et
exurge, psalterium et cithara (Ps. LVI, 9)</i>, id est, omnium virtutum
chorus. Dicente autem mihi Patre ista quae retuli, ego respondi ei: Quomodo in
me glorificatus es, Pater, quia in vacuum laboravi, et magnam partem populi
Judaeorum ad te revocare non potui? Haec autem universa dicuntur, ut liberum
hominis monstraret arbitrium. Dei enim vocare est, et nostrum credere: nec
statim si nos non credimus, impossibilis Deus est; sed potentiam suam nostro
arbitrio derelinquit ut justi voluntas praemium consequatur. Quia ergo
noluerunt per me in te credere, judicium meum apud te est, quod omnia fecerim
quae eis facere debui, dicens in Evangelio: <i>Ego te glorificavi super terram,
opere completo quod dedisti mihi ut facerem (Joan. XVII, 4)</i>; et
iterum: <i>Manifestavi nomen tuum hominibus.</i> Et opus meum sive labor et
dolor meus (hoc enim significat <span class=g>&#960;&#972;&#957;&#959;&#962;</span>) in
conspectu tuo est. Flevit enim et in Evangelio Jerusalem <i>(Luc. XIX)</i>, et
in psalmo ob incredulorum multitudinem, quodammodo frustra passum se esse
dicit: <i>Quae utilitas in sanguine meo, dum descendo in corruptionem (Ps.
XXIX, 10)</i>? Et juxta Hebraicum pendens in cruce loquitur: <i>Longe a salute
mea, verba lamentationum mearum (Ps. XXI, 1)</i>.</p>

<p>(Vers. 5, 6 seqq.) <i>Et nunc dicit Dominus, formans me ex utero servum
sibi, ut reducam Jacob ad eum, et Israel non congregabitur: et glorificatus sum
in oculis Domini, et Deus meus factus est fortitudo mea. Et dixit: parum est,
ut sis mihi servus ad suscitandas tribus Jacob, et faeces Israel convertendas.
Dedi</i> [Vulg. <i>Ecce dedi</i>] <i>te in lucem gentium; ut sis salus mea
usque ad extremum terrae.</i> LXX: <i>Et nunc sic dicit Dominus qui formavit me
ex utero servum sibi, ut congregarem Jacob ad eum et Israel: congregabor et
glorificabor coram Domino et Deus meus erit fortitudo mea. Et dixit mihi:
Magnum tibi est ut voceris puer meus, et suscites tribus Jacob, et dispersionem
Israel convertas. Ecce posui in testamentum generis, in lucem gentium, ut sis
salus usque ad extremum terrae.</i> Dicente me, <i>In vacuum laboravi, sine
causa et vane fortitudinem meam consumpsi:</i> quia Judaei credere noluerunt,
et judicium meum cum Domino est; et opus meum, quod, illo juvante, implevi, cum
Domino: respondit mihi Dominus, qui me formavit ex utero servum sibi. Ex quo
ostendit eum appellari servum, qui sit formatus ex utero. Qui et in psalmo
dicit: <i>De ventre matris meae Deus meus es tu (Ps. XI, 10)</i>. Quid
ergo Dominus dicit ei? Ut reduceret Jacob ad eum qui aberraverat, qui, deserto
Creatore, idolis serviebat. Unde et ipse loquitur ad discipulos: <i>In viam
gentium ne ieritis, et in civitates Samaritanorum ne intretis; sed ite magis ad
oves perditas domus Israel (Matth. X, 5)</i>; et in alio loco: <i>Non
veni nisi ad oves perditas domus Israel (Matth. XV, 24)</i>. Haec igitur
voluntas Patris fuit, ut pessimi vinitores missum susciperent Filium, et
fructus vineae redderent, qui interfecerunt eum dicentes. <i>Venite, occidamus
illum, et nostra erit haereditas (Matth. XXI, 38)</i>; et hoc est quod
nunc dicit: <i>Et Israel non congregabitur,</i> id est non revertetur ad
Dominum. Satisque miror quomodo vulgata editio, fortissimum contra Judaeorum
perfidiam testimonium alia interpretatione subverterit, dicens: <i>Congregabor
et glorificabor coram Domino:</i> cum Theodotio et Symmachus nostrae
interpretationi congruant. De Aquila autem non miror, quod homo eruditissimus
linguae Hebraicae, et verbum de verbo exprimens, in hoc loco aut simularit
imperitiam, aut Pharisaeorum perversa expositione deceptus sit, qui
interpretari voluit, <i>et Israel ei congregabitur,</i> hoc est, Deo. Cum
verbum Hebraicum LO, in hoc loco non scribatur per LAMED et VAV <span
dir=RTL>(&#1500;&#1493;)</span><span dir=LTR></span><span dir=LTR></span>: quod si esset, significaret, <i>ei</i> vel <i>illi:</i> sed
per LAMED et ALEPH <span dir=RTL>(&#1500;&#1488;)</span><span dir=LTR></span><span dir=LTR></span> quod proprie, <i>non</i> sonat. Quia
igitur non est reductus Jacob ad Deum, nec Israel congregatus: propterea Filius
loquitur illis non credentibus: <i>glorificatus sum in oculis Domini.</i> In me
enim omnis mundus credidit: <i>et Deus meus factus est fortitudo mea,</i> qui
et consolatus est me tristem super abjectione populi mei; et dixit mihi: <i>Parum
est si servias mihi ad suscitandas tribus Jacob,</i> quae suo vitio corruerunt;
et ad faeces, sive reliquias Israel convertendas. Hoc enim verbum Hebraicum
NESURE <span dir=RTL>(&#1504;&#1510;&#1493;&#1512;&#1497;)</span><span
dir=LTR></span><span dir=LTR></span> sonat. Pro illis enim dedi te in lucem
omnium gentium, ut illumines universum mundum, et salutem meam, per quam omnes
salvi fiunt, usque ad extrema terrae facias pervenire. Illud autem quod in
Septuaginta legitur, <i>congregabor, et glorificabor coram Domino,</i> sic
intelligi potest, ut congregatus sit Dominus cum credentibus. Quodque sequitur:
<i>Dixit mihi: Magnum tibi est ut voceris puer meus,</i> magnum referamus ad
hominem et ad puerum, qui comparatione Dei parvus est.</p>

<p><i>(Vers. 7.) Haec dicit Dominus redemptor Israel Sanctus ejus ad
contemptibilem animam, ad abominatam gentem, ad servum dominorum. Reges
videbunt, et consurgent principes, et adorabunt propter Dominum, quia fidelis
est: et Sanctum Israel qui elegit te.</i> LXX: <i>Sic dicit Dominus qui eruit
te Deus Israel. Sanctificate eum qui despicit animam suam, qui abominationi est
gentium, qui servus est principum. Reges videbunt eum, et consurgent principes,
et adorabunt eum propter Dominum: quia fidelis est Sanctus Israel, et elegit
te.</i> Pro eo quod nos diximus: <i>ad contemptibilem animam, ad abominatam
gentem, ad servum dominorum,</i> Theodotio transtulit: <i>ei qui despicit
animam, qui abominationi est genti, qui servus est principum:</i> quod
manifeste Christi personae convenit. Ipse enim bonus pastor posuit animam suam
pro ovibus suis <i>(Joan. X)</i>, et contempsit eam, qui abominationi est genti
Judaeorum, cui ter per singulos dies sub nomine Nazarenorum maledicunt in
synagogis suis. Qui servus fuit principum, et tam humilis ut staret ante Annam
et Caipham; et crucifigendus Pilato et Herodi mitteretur. Cui interpretationi
Aquila consensit, et ex parte Septuaginta, licet in eo mutaverint sensum, et extenuaverint,
quod pro <i>gente, gentes;</i> et pro <i>servo, servos</i> interpretati sunt.
Alii vero hoc dici arbitrantur ad gentem Judaeorum, quae contempsit animam
suam, et abominationi est universo mundo; et servit principibus, de quibus
scriptum est: <i>Qui devorant plebem meam sicut cibum panis (Ps. XIII,
4)</i>. Sed melior super Christo interpretatio. Quae igitur Pater, redemptor
quondam et Sanctus Israel, ad filium loquitur? Reges videbunt et consurgent
principes, et adorabunt, quando venerit in gloria Patris cum Angelis suis, et
sederit in throno gloriae suae, judicans vivos et mortuos: tunc omnes adorabunt
eum propter Dominum Patrem suum, qui elegit eum. Sive ita intelligendum: Reges
quorum cor in manu Dei est, et Ecclesiae Dei principes, adorabunt te: <i>quia
fidelis est Dominus, Sanctus Israel qui elegit te.</i> Haec autem omnia ad eum
refert, qui contempsit animam suam, qui abominatur a gente, qui servus est
principum.</p>

<p><i>(Vers. 8 seqq.) Haec dicit Dominus: In tempore placito exaudivi
te, et in die salutis auxiliatus sum tui. Et servavi te, et dedi te in foedus
populi, ut suscitares terram, et possideres haereditates dissipatas: ut diceres
his qui vincti sunt: Exite; et his qui in tenebris: Revelamini. In viis</i>
[Vulg. <i>super vias</i>] <i>pascentur, et in omnibus planis pascua eorum. Non
esurient, neque sitient, et non percutiet eos aestus et sol: quia miserator
eorum reget eos, et ad fontes aquarum potabit eos. Et ponam omnes montes meos
in viam, et semitae meae exaltabuntur. Ecce isti de longe venient, et ecce illi
ab Aquilone et mari, et isti de terra Australi. Laudate, coeli, et exsulta,
terra: jubilate, montes, laudem, quia consolatus est Dominus populum suum, et
pauperum suorum miserebitur.</i> LXX: <i>Sic dicit Dominus: Tempore opportuno
exaudivi te, et in die salutis auxiliatus sum tui. Et plasmavi te, et dedi te
in testamentum gentium, ut constitueres terram, et possideres haereditates
desertas. Diceresque his qui in vinculis sunt, Exite, et qui in tenebris,
Revelamini: in omnibus viis pascentur, et in omnibus semitis pascua eorum. Non
esurient, neque sitient, neque percutiet eos aestus neque sol; sed qui
miseretur eorum, consolabitur eos, et per fontes aquarum ducet illos. Ponamque
omnem montem in viam, et omnem semitam in pascua eis. Ecce isti de longe
venient, isti ab Aquilone et mari: alii autem de terra Persarum. Laetamini,
coeli, et exsuliet terra, erumpant montes laetitiam: quia misertus est Deus
populi sui: et humiles populi sui consolatus est.</i> Hoc testimonio Apostolus
Paulus in secunda Epistola ad Corinthios usus est, dicens: <i>Tempore opportuno
exaudivi te: et in die salutis auxiliatus sum tui. Ecce nunc tempus
acceptabile,</i> etc. <i>(I Cor. VI, 2)</i>. Si ergo vas electionis ad primi
adventus refert intelligentiam quae dicuntur, et nos sequamur expositionis ejus
vestigia, et instar parvulorum, super adumbratas lineas praeceptoris, litteras
imprimamus. Tempus placitum et opportunum, et dies salutis, passio Salvatoris
est et resurrectio, quando orabat in cruce: <i>Deus Deus meus, quare me
dereliquisti (Matth. XXVII, 46)</i>? Et servavit eum, sive plasmavit,
morte superata, deditque in foedus populi Judaeorum, his videlicet, qui ex
illis credere voluerunt: ut suscitaret terram, quae in idololatriae jacebat
erroribus, et possideret haereditates dissipatas, sive desertas, quae
habitatorem non habebat Deum, et diceret his qui erant in vinculis, <i>exite,</i>
qui peccatorum vinculis stringebantur, quia <i>funibus peccatorum suorum
unusquisque constringitur (Prov. V)</i>; et qui erant in tenebris, <i>revelamini.</i>
Qui sedebant in tenebris, et in umbra mortis, et lucem videre non poterant. Qui
postquam conversi fuerint, et clarum Christi lumen aspexerint, pascentur in
viis et in semitis sanctarum Scripturarum, et dicent: <i>Dominus pascit me, et
nihil mihi deerit, in loco pascuae ibi me collocavit: super aquas refectionis
educavit me (Ps. XXII, 2)</i>. Qui autem in istius modi viis atque
semitis pastus fuerit et nutritus, nec esuriet, nec sitiet, neque calorem
sentiet solis: et implebitur de illo quod scriptum est: <i>Per diem sol non
uret te, neque luna per noctem (Ps. CXX, 6)</i>. Ut nec adversa nec
prospera hujus saeculi sentiat. Siquidem misericors et miserator Dominus, ipse
consolabitur et reget eos, et deducet ad fontes aquarum. Sive potabit illos ad
fontes, de quibus scriptum est: <i>Benedicite Domino de fontibus Israel (Ps.
LXVII, 27)</i>. Et in alio loco: <i>Haurite aquas de fontibus Salvatoris (Isa.
XII, 3)</i>. Hi fontes in veteri Testamento, et novo sunt. Omniaque offendicula
quae credentium poterant impedire gressus, Dominus eis vertet in planum, et
excelsa humiliabit, atque humilia sublimabit, ut iter planum habeant atque
campestre. Qui sint autem isti quibus praeparetur via, ponit manifestius: <i>Ecce
isti de longe venient: et ecce illi ab Aquilone et mari, et isti de terra
Australi.</i> Quatuor plagas orbis ostendens, Orientem et Septentrionem,
Occidentem et Meridiem, pro Oriente, <i>longe</i> posuit: pro Australi plaga,
in Hebraeo legitur SINIM <span dir=RTL>(&#1505;&#1497;&#1504;&#1497;&#1501;)</span><span
dir=LTR></span><span dir=LTR></span> quod LXX <i>Persarum</i> intepretati
sunt. Caeteri ita ut in Hebraeo legitur expresserunt <i>sinim,</i> quod nos
interpretati sumus ab <i>Australi</i> [Al. <i>Austro</i>]: illud suspicantes
quod mons Sinai in Australi parte positus sit, juxta Abacuc Prophetam: <i>Deus
ab Austro veniet: et sanctus de monte Pharan umbroso et condenso (Abac.
III)</i>. Si autem <i>sinim,</i> ut LXX transtulerunt, Persas intelligimus, qui
ad Orientem siti sunt, illud quod supra dicitur: <i>Ecce isti de longe venient,</i>
ad Austrum referre poterimus. Praecipiturque coelis et terrae, vel his
virtutibus quae in coelo morantur et terra, vel Angelis et hominibus, ut Dei
concinant laudes. Et qui in excelso virtutum positi sunt, mentis laetitiam
jubilo et exsultatione testentur. <i>Quia consolatus est Dominus populum suum,</i>
eos qui ex Judaeis credere voluerunt. Et pauperum humiliumque suorum misertus
est: sive omnis populi sui, qui de Oriente et Occidente, Aquilone et Austro ad
eum vocatus est, non habens Legem nec Prophetas, nec divitias spirituales: sed
desertus, pauper et humilis, cunctis daemonibus subjacebat.</p>

<p><i>(Vers. 14 seqq.) Et dixit Sion: Dereliquit me Dominus, et Dominus
oblitus est mei. Numquid oblivisci potest mulier infantem suum, ut non
misereatur filio uteri sui? Et si illa oblita fuerit, ego</i> [Vulg. addit <i>tamen]
non obliviscar tui. Ecce in manibus meis descripsi te: muri tui coram oculis
meis semper. Venerunt structores tui: et qui te destruxerant et dissipaverant,
exibunt a te. Leva in circuitu oculos tuos, et vide, omnes isti congregati
sunt, venerunt tibi. Vivo ego, dicit Dominus: quia omnibus his velut ornamento
vestieris, et circumdabis tibi eos quasi sponsa, quia deserta tua et
solitudines tuae, et terra ruinae tuae nunc angusta erunt prae habitatoribus,
et longe fugabuntur qui absorbebant te. Adhuc dicent in auribus tuis, filii</i>
[Al. <i>filiis</i>] <i>sterilitatis tuae: Angustus est mihi locus, fac spatium
mihi, ut habitem. Et dices in corde tuo: Quis genuit mihi istos? Ego sterilis
et non pariens, transmigrata et captiva: et istos quis enutrivit? Ego destituta
et sola: et isti ubi hic erant?</i> LXX: <i>Dixit autem Sion: Dereliquit me
Dominus, et Deus oblitus est mei. Numquid obliviscetur mulier parvuli sui, ut
non misereatur partus uteri sui? Sin autem et horum oblita fuerit mulier: sed
ego non obliviscar tui, dicit Dominus. Ecce super manus meas depinxi muros
tuos: et coram me es semper. Citoque aedificaberis, a quibus destructa fueras:
et qui te dissipaverant, egredientur ex te. Leva in circuitu oculos tuos, et
vide: omnes isti congregati sunt, venerunt ad te. Vivo ego, dicit Dominus: quia
omnibus his quasi ornamento vestieris, et circumdabis tibi eos quasi monile
sponsae: quoniam deserta tua, et quae dissipata, et quae corruerunt. Nunc
angustaberis prae habitatoribus: et longe fient a te qui te humiliaverant.
Dicent enim in auribus tuis, filii tui, quos perdidisti: Angustus mihi locus
est: fac mihi locum ut habitem. Et dices in corde tuo: Quis genuit mihi istos?
Ego autem absque liberis et vidua, et istos quis enutrivit mihi? Ego derelicta
sum sola, et isti ubi erant?</i> Jerusalem et Sion quatuor modis in Scripturis
sanctis debere intelligi, saepe memoravimus. Uno, juxta Judaeos, quam plangit
Dominus in Evangelio, <i>Jerusalem, Jerusalem, quae occidis Prophetas, et
lapidas eos qui ad te missi sunt (Matth. XXIII, 37)</i>. Et in alio
loco: <i>Cum videritis circumdari ab exercitu Jerusalem tunc scitote quia
appropinquavit desolatio ejus (Luc, XXI, 20)</i>. Secundo, Sanctorum est
congregatio, qui in pace Domini et in virtutum specula constituti, recte
appellantur Sion, de qua dicitur: <i>Fundamenta ejus in montibus sanctis:
diligit Dominus portas Sion, super omnia tabernacula Jacob (Ps. LXXXVI,
1)</i>. Neque enim fundamenta Judaicae Sion, quam videmus esse destructam, a
Domino sunt dilecta, aut quod a Domino dilectum est, destrui potuit. Tertio
appellatur Jerusalem multitudo Angelorum, Dominationum, et Potestatum, et omne
quod in Dei ministerio constitutum est. De qua Jerusalem et Apostolus
loquebatur: <i>Quae autem sursum est Jerusalem, libera est, quae est mater
omnium nostrum (Galat. IV, 26)</i>. Et in alio loco: <i>Sed accessistis
ad Sion montem, et civitatem Dei viventis, Jerusalem coelestem (Hebr.
XII, 22)</i>. Quarto appellatur Jerusalem quam Judaei et nostri Judaizantes
juxta Apocalypsim Joannis, quam non intelligunt, putant auream atque gemmatam
de coelestibus ponendam <i>(Apoc. XXI)</i>, cujus terminos et infinitam
latitudinem etiam in Ezechielis ultima parte describi. Quae cum ita se habeant,
nunc diligentius intuendum est, quae ex quatuor dixerit Sion, <i>Dereliquit me
Dominus, et Dominus oblitus est mei.</i> Nec dubium est quin congregatio
Sanctorum, quae prior fuerat in Judaeis, et a Domino derelicta est, ista
commemoret, et voce lacrymabili conqueratur se esse desertam, et Domini auxilio
destitutam. Cui respondit Deus, naturali utens similitudine: Si potest fieri,
ut mater sui obliviscatur infantis, et ad partum viscerum suorum non flectatur
misericordia, et ego obliviscar tui. Plus aliquid dicam: etsi illa oblita
fuerit, vincens mentis duritia jura naturae; ego tamen non obliviscar creaturam
meam, et Sanctorum animas semper in meo corde retinebo. Scito enim tu, quae te
penitus arbitraris derelictam, in meis descriptam esse manibus atque depictam;
et muros tuos coram oculis meis jugiter permanere. Ex quo discimus, nequaquam
Jerusalem in Palaestinae regione quaerendam, quae totius provinciae deterrima
est, et saxosis [<i>Al.</i> saxeis] montibus asperatur, et penuriam patitur
sitis, ita ut coelestibus utatur pluviis, et raritatem fontium cisternarum
exstructione soletur; sed in Dei manibus, ad quam dicitur: <i>Festinaverunt
structores tui.</i> Sive juxta LXX: <i>Cito aedificaberis a quibus destructa
fueras.</i> A Judaeis enim destructa, a Judaeis aedificata est. Quae ob culpam
Scribarum Pharisaeorumque deserta, ad praedicationem Apostolorum Christi
congregata est tam de Judaeis, quam de gentibus. Sequitur: <i>Et qui te
destruxerant et dissipaverant, egredientur ex te:</i> doctores pessimi; ut
nequaquam mandata et traditiones sequaris hominum <i>(Matth. XV)</i>, sed legem
Dei. Diciturque ad eam, ut elevet oculos suos in circuitu, et videat filios qui
ei fuerant congregati. De quibus et Dominus loquebatur: <i>Levate oculos
vestros, et videte quia jam albae sunt segetes ad metendum (Joan. IV,
35)</i>. Et ut securos nos faciat: <i>Vivo ego,</i> inquit Dominus (quod juxta
vetus Testamentum, jurandi dicitur consuetudine), <i>quia omnibus his velut
ornamento vestieris, et circumdabis tibi eos, quasi sponsa circumdat monile
sibi.</i> Felix qui tanti meriti est, tantaeque virtutis, ut ornamentum dicatur
Ecclesiae. Puto autem has diversas significari gratias spirituales, per quas
sponsae ornatur ambitio. De qua et in quadragesimo quarto psalmo canitur: <i>Astitit
regina a dextris tuis in vestitu deaurato, circumdata varietate (Ps.
XLIV, 10)</i>. Quae enim prius deserta fuerant, et dilapsa in solitudines et
ruinas, adveniente Christi Evangelio, instaurabuntur et tantam habebunt
habitatorum multitudinem, ut eos capere non possint. Ita dumtaxat, ut persecutores
fugentur procul, vel hi de quibus supra diximus: <i>Qui destruebant te, et
dissipabant, exibunt a te.</i> Filiique sterilitatis tuae quos putabas te
penitus perdidisse, et illis [<i>Al.</i> ab illis] te esse viduatam, <i>dicent
in auribus tuis: Angustus mihi est locus</i> in synagogis, <i>fac mihi spatium</i>
in Ecclesiis, <i>ut habitem</i> latius, ut non comprimar blasphemiis Judaeorum,
ut totum orbem tua mecum capiat latitudo. Tu autem laetitiae magnitudinem non
valens ore proferre, in tuo corde tacita cogitabis, et dices: <i>Quis mihi
istos genuit?</i> Ego eram sterilis et vidua, deserta atque captiva in populo
Judaeorum, filios habere desieram, multo tempore non pepereram. Post Aggaeum et
Zachariam et Malachiam, nullos alios Prophetas usque ad Joannem Baptistam
videram; et quomodo quae fueram sola, et viri auxilio destituta, tantos filios
habere nunc coepi? Ut autem sciamus super petram et fundamentum Christi ex
utroque populo aedificari Sion, ad credentes Paulus loquitur: <i>Aedificati
super fundamentum Apostolorum et Prophetarum ipso summo lapide angulari, qui
est Jesus Christus. (Ephes. II, 20.)</i> Ex quo perspicuum est, unum
esse fundamentum Apostolorum et Prophetarum, Dominum nostrum Jesum Christum.</p>

<p><i>(Vers. 22, 23.) Haec dicit Dominus Deus: Ecce levo</i> [Vulg. <i>levabo</i>]
<i>ad gentes manum meam, et ad populos exaltabo signum meum: et afferent filios
tuos in ulnis, et filias tuas super humeros portabunt. Et erunt reges nutricii
tui, et reginae nutrices tuae. Vultu in terram demisso adorabunt te, et
pulverem pedum tuorum lingent: et scies quia ego Dominus, super quo non
confundentur qui exspectant eum.</i> LXX: <i>Sic dixit Dominus Deus: Ecce elevo
super gentes manum meam, et super insulas levabo signum meum, et adducent
filios tuos in sinu, et filias tuas in humeris portabunt. Et erunt reges
nutricii tui: et principes feminae nutrices tuae: super faciem terrae adorabunt
te, et pulverem pedum tuorum lingent; et scies quia ego Dominus, et non
confundentur qui exspectant me.</i> Ad id quod Ecclesia dixerat: <i>Ego
sterilis atque captiva, istos quis genuit mihi? Ego destituta et sola, et isti
ubi hic erant?</i> respondit Dominus: Miraris cur ista sint facta? Nequaquam
miraberis cum audieris, quia ego ad gentes levaverim manum meam. De qua et
Sanctus loquitur: <i>Tu formasti me, et posuisti super me manum tuam (Ps.
CXXXVIII, 4)</i>. Et ipse Salvator: <i>Nemo potest rapere de manu Patris mei</i>
<i>(Joan. X, 29)</i>. Et Apostolus Petrus: <i>Humiliamini sub potenti manu Dei,
ut vos exaltet in tempore visitationis (I Petr. V, 6)</i>. Ista manus ad
gentes levata, ipsa est de qua hic idem Propheta loquitur: <i>Erit radix Jesse,
qui exsurget, ut princeps sit gentium: in ipsum gentes sperabunt (Isa.
XI, 10)</i>. Nec solum manum suam levabit ad gentes; sed et signum suum
exaltabit in populis. Haud dubium quin vexillum crucis, ut impleatur illud quod
scriptum est: <i>Laudibus ejus plena est terra.</i> Et iterum: <i>In omni terra
admirabile nomen ejus (Ps. VIII, 1)</i>. Tunc afferent in ulnis, sive in
sinu filios Sion, et filias ejus portabunt in humeris. Qualis fuit et Lazarus,
omnesque sancti qui requiescunt in sinu Abrahae <i>(Luc. XVI)</i>, et animae
credentium, ad quas Paulus Apostolus loquebatur: <i>Lacte vos potavi (I
Cor. III, 2)</i>. Et alibi: <i>Filioli mei quos iterum parturio, donec Christus
formetur in vobis (Galat. IV, 19)</i>. Et in alio loco: <i>Quasi nutrix
foveat filios suos: sic desiderantes vos, cupimus impartire vobis non solum
Evangelium Christi, sed et animas nostras (I Thess. II, 8)</i>. Alioquin
ridiculum est more Judaico grandaevos filios et filias in ulnis humerisque
portari. Reges autem nutricii, et reginae principesque nutrices, manifeste Apostolos
et Apostolicos ostendunt viros: qualis fuit et Abraham, ad quem dicitur: <i>Rex
a Deo tu in nobis es (Gen. XXIII, 6)</i>; et quorum cor in manu Dei est <i>(Prov.
XXI)</i>: qui dicunt credentibus: <i>Quasi modo nati parvuli, rationabiles, et
absque dolo lac desiderate (I Petr. II, 2)</i>. Princeps quoque, id est,
<span class=g>&#7940;&#961;&#967;&#959;&#965;&#963;&#945;</span>, quod Sarae nomen
sonat: et reginae, sive regina, de qua in quadragesimo quarto psalmo canitur: <i>Astitit
regina a dextris tuis in vestitu deaurato,</i> quotidie Christi nutrit
parvulos, et ad perfectam ducit aetatem: omnisque aetas, sexus, et dignitas,
adorabunt Sion propter eum qui habitat in ea. Si enim caput Ecclesiae Christus
est, caput adoratur in corpore. Et si ad quosdam dicitur: <i>Exaltate Dominum
Deum nostrum, et adorate scabellum pedum ejus</i> (non quo scabellum adorandum
sit; sed quo majestas pedum illius indicetur), cur non adoretur Ecclesia quae
totum Christi corpus amplectitur, ut impleatur illud quod scriptum est in
Sophonia: <i>Adorabunt eum singuli de loco: omnes insulae gentium (Sophon.
II, 11)</i>, ut nequaquam more Judaico tribus per annum vicibus veniant in
Jerusalem: sed in loco suo adorantes Dominum, possideant Jerusalem. Quodque
sequitur: <i>et pulverem pedum tuorum lingent,</i> hoc significat, quod reges
et principes, quidquid in pedibus Ecclesiae, terreni operis adhaeserit, suo
sermone tergant atque delingant. Unde et Apostolis praecipitur, ut excutiant
pulverem pedum suorum. Et ad Petrum dicitur, quod qui semel lotus sit, non
habeat necesse nisi pedes lavare. <i>(Matth. X; Joan. XIII)</i>. Per quae omnia
discit Ecclesia, non esse alium Dominum praeter eum, quem qui exspectaverint,
aeternam gloriam possidebunt.</p>

<p><i>(Vers. 24 seqq.) Numquid tolletur a forti praeda? aut quod captum
fuerit a robusto, salvum esse poterit? Quia haec dicit Dominus: Equidem et
captivitas a forti tolletur: et quod ablatum fuerit a robusto, salvabitur. Eos
vero qui judicaverunt te, ego judicabo: et filios tuos ego salvabo. Et cibabo
hostes tuos carnibus suis, et quasi musto sanguine suo inebriabuntur: et sciet
omnis caro, quia ego Dominus salvans te, et redemptor tuus fortis Jacob.</i>
LXX: <i>Numquid accipiet quis a gigante spolia? Et si captivum duxerit quis
inique, salvabitur. Sic dicit Dominus: Si quis ceperit gigantem, accipiet
spolia, et accipiens a forti salvabitur. Ego autem judicium meum judicabo. Et
ego filios meos eruam, et comedent qui tribulaverunt te, carnes suas, et bibent
quasi vinum novum sanguinem suum, et inebriabuntur: et sciet omnis caro quia
ego Dominus qui erui te, et adjutorium fortitudinis Jacob.</i> Dominus noster
atque Salvator, qui prius locutus fuerat per Isaiam, ipse in Evangelio eumdem
sensum repetit: quomodo potest aliquis intrare in domum fortis, et vasa ejus
diripere, nisi primum ligaverit fortem, et tunc domum ejus diripiet <i>(Marc.
III)</i>? Fortis et gigas, diabolus est, qui omnes gentes suo subjugarat
imperio, audens dicere Salvatori: <i>Haec omnia mihi tradita sunt, et dabo tibi
ea, si procidens adoraveris me (Matth. IV, 9)</i>. Mundus enim in
maligno positus est <i>(I Joan. V)</i>, quem nullus justorum vincere potuit:
nec juxta Amos, praedam de ore leonis auferre <i>(Amos. III)</i>. Proposita
igitur quaestione, quod nullus possit fortem et gigantem vincere, nec salvare
quod ab eo raptum erat, respondit Dominus, suo adventu omnia perpetranda: quod
scilicet captae prius gentes a gigante tollantur, et omnis illius supellex,
universaque familia Apostolis dividatur. Impleto illo quod scriptum est: <i>Rex
virtutum dilecti, et speciei domus dividere spolia.</i> Iste est enim qui <i>ascendens
in altum, captivam duxit captivitatem, dedit dona in hominibus (Ps.
LXVII, 13, 19; Ephes. IV)</i>: eos videlicet qui prius capti erant in mortem,
recepit in vitam. Unde manifestius interpretatus est Symmachus: <i>Sed et
captivitas fortis auferetur, et rapinae horribilis salva erit.</i> Fortem atque
horribilem diabolum volens intelligi, qui Domini virtute superatus est. Ergo
Dominus judicans eos qui oppresserant Sion, sive judicans judicium ejus,
liberabit filios illius qui capti fuerant a gigante, atque salvabit, et
adversarias potestates cibabit carnibus suis, et inebriabit quasi musto, ut
nequaquam aliorum nece, sed sua morte saturentur. Et qui carnes sunt, quia Dei
spiritum perdiderunt, suis vescantur carnibus. Quod quidem et Sanctus loquitur
in Psalmis: <i>Cum appropinquarent mihi qui affligebant, ut comederent carnes
meas (Ps. XXVI, 2)</i>. Non enim spiritus qui incorporalis est, sed caro
comeditur, ferocium bestiarum morsibus patens. Et tunc dicet Sion: immo omnis
caro quae videbit salutare Dei, quod Redemptor atque Salvator ejus ille sit qui
luctatus est cum Jacob, vel auxiliator fuit virtutis Jacob: ut in passione
superelevatus, crucifigentibus benediceret: <i>Pater, ignosce eis: quod enim
faciunt nesciunt (Luc. XXIII, 34)</i>.</p>

<p><i>(Cap. L.—Vers. 1.) Haec dicit Dominus: Quis est hic liber repudii
matris vestrae, quo dimisi eam? Aut quis est creditor meus, cui vendidi vos?
Ecce in iniquitatibus vestris venditi estis, et in sceleribus vestris dimisi
matrem vestram. Quia veni, et non erat vir: vocavi, et non erat qui audiret.</i>
LXX: <i>Sic dicit Dominus: Qualis est liber repudii matris vestrae, quo dimisi
eam? Aut cui creditori et exactori meo vendidi vos? Ecce peccatis vestris
venundati estis, et in iniquitatibus vestris dimisi matrem vestram, quia veni,
et non erat homo: vocavi, et non erat qui obediret.</i> Post vocationem
gentium, et reges ac principes, nutricios et notrices, et captivitatem fortis
prius atque robusti, cujus praeda Apostolis distributa est, et post daemonum
vesaniam, qui suis saturati carnibus, suoque inebriati sunt sanguine: quando
omnis cognovit caro, quod Redemptor et fortis ipse esset Deus Jacob, loquitur
ad populum Judaeorum super Sion, quae prius dixerat: <i>Dereliquit me Dominus,
et Dominus oblitus est mei.</i> Putatis mea duritia matrem vestram terrenam
Jerusalem esse projectam, et quod ego mentis rigidae dederim ei libellum
repudii, et non potius, quod verum est, intelligitis, illam suo a me vitio
recessisse? Dicente enim me ad eam: <i>Quiescite inique agere,</i> discite
bonum facere, audire me noluit; sed vertit contra me scapulam recedentem: Unde
locutus sum filiis ejus: Vae illis, quoniam recesserunt a me. Manifesti sunt
qui impie egerunt in me. Et ad ipsam, Erudiet te abscessio tua, et malitia tua
corripiet te; et scies quoniam malum tibi sit quod reliqueris me. Sed forsitan
libellum repudii ostendere non potestis, et aliquis creditor meus exigens
pecuniam, me non habente quod redderem, vos in debiti compensationem suscipit?
Non est ita: sed ego ostendam vobis, quamobrem matrem cum filiis dereliquerim.
Scelera vestra atque peccata vos daemonibus vendiderunt, ut praesentis saeculi
voluptatibus irretiti, et vos parentem, et illa conjugem derelinqueret. Unde
adulteram matrem vestram ultra tenere non potui, sed volentem abire permisi.
Quod autem peccatis suis unusquisque venundatur, dum proprio arbitrio derelicti,
nostra voluntate, vel ad bonum, vel ad malum ducimur, et Paulus apostolus
docet: <i>Ego autem carnalis sum, venundatus sub peccato (Rom. VII, 14)</i>.
<i>Qui</i> enim <i>facit peccatum, servus est peccati (Joan. VIII)</i>.
Et quomodo avari atque raptores servi sunt mammonae; sic omne peccatum
dominatur peccatoribus. Quibus dicitur: <i>Non regnet peccatum in mortali
vestro corpore (Rom. VI, 12)</i>. Ut autem sciatis, non a me repudiatam
matrem vestram; sed voluntate propria recessisse, post multa beneficia humanum
corpus assumpsi, et nequaquam per Prophetas, sed praesens locutus sum. <i>Veni,
et non erat vir,</i> sive <i>homo.</i> Omnes enim viri et hominis imaginem
relinquentes, bestiarum et serpentium sumpsere imagines. Unde et ad Herodem
propter malitiam dicitur: <i>Ite, et dicite vulpi huic (Luc. XIII, 32)</i>.
Et ad Pharisaeos: <i>Genimina viperarum (Matth. XXIII, 33)</i>. Et ad
libidinosos: <i>Equi insanientes in feminas facti sunt (Jerem. V, 8)</i>.
Et de voluptuosis: <i>Nolite mittere margaritas vestras ante porcos.</i> Et
impudentibus: <i>Neque sanctum detis canibus (Matth. VII, 6)</i>. Et in
communi de omnibus: <i>Visio quadrupedum quae erant in deserto (Isa.
XXX)</i> Venit itaque Dominus, et non invenit hominem. <i>Homo enim cum in
honore esset, non intellexit: comparatus est jumentis insipientibus, et similis
factus est eis (Psal. XLVIII, 13)</i>. Vocavi, inquit, eos quasi
rationale animal, et dixi: Inclinate aurem vestram in verba oris mei <i>(Psal.
LXXVII)</i>, et non audivit populus meus vocem meam. Clamavi, et dixi: <i>Qui
sitit, veniat ad me, et bibat (Joan. VII, 37)</i>. Et alio loco: <i>Venite
ad me, omnes qui laboratis et onerati estis (Matth. XI, 28)</i>. Et <i>non
erat qui audiret;</i> unde eis in Evangelio sum locutus: <i>Neque speciem Dei
vidistis, neque vocem illius audistis, quia non habetis sermonem ejus manentem
in vobis (Joan. V, 37, 38)</i>.</p>

<p><i>(Vers. 2.) Numquid abbreviata est, et parvula facta est manus mea,
ut non possit</i> [Vulg. <i>possim</i>] <i>redimere? Aut non est in me virtus
ad liberandum? Ecce in increpatione mea desertum faciam mare, ponam flumina in
siccum: computrescent pisces sine aqua, morientur in siti. Induam coelos
tenebris, et saccum ponam operimentum eorum.</i> LXX: <i>Numquid non potest
manus mea liberare, aut non praevalet ut erunt? Ecce comminatione mea desertum
faciam mare, et ponam flumina deserta, et arescent pisces eorum: eo quod non
sit aqua, et morientur in siti. Et induam coelum tenebris, et quasi cilicium
ponam operimentum ejus.</i> Adversum eos qui putabant Dominum non potuisse
liberare populum suum de captivitate, ponit rationem et exempla plenissima.
Quod qui mare Rubrum fecit pervium populo suo <i>(Exod. XIV)</i>, Jordanis
fluenta siccavit, et arescentibus in Aegypto fluviis, pisces vertit in
putredinem <i>(Exod. VII)</i>. Et qui tribus diebus in Aegypto tenebras fecit
esse palpabiles, ita ut coelum quasi sacco opertum videretur et tenebris:
utique potuerit et populum suum de periculo liberare. Sive quia supra dixerat: <i>Veni,
et non erat homo: vocavi, et non erat qui audiret,</i> illud possumus dicere,
quod qui tantorum signorum patrator est, et coelum terrasque, et maria suo
facit servire nutui, etiam ipse crucem evadere potuerit, dicens in Evangelio: <i>An
putatis quia non possum rogare Patrem meum, ut exhiberet mihi modo plusquam
duodecim legiones Angelorum (Matth. XXVI, 53)</i>? Juxta anagogen, ad
increpationem Domini desertum fit mare, quando omnis hujus saeculi amaritudo
siccatur, et flumina desolantur, de quibus spiritualis draco dicebat in
Aegypto: <i>Mea sunt flumina, et ego feci ea (Ezech. XXIX, 9)</i>. Et de
quibus in alio loco legimus: <i>Quid tibi est et viae Assyriorum, ut bibas
aquas fluminum (Jerem. II, 18)</i>? Pisces quoque, sagena missa in mari,
computrescent, qui a bonis piscibus fuerint separati. Quodque sequitur: <i>Induam
coelum tenebris, et quasi cilicium erit operimentum ejus,</i> vel omne quod
supra nos est, intelligamus coelum, sicut volatilia quae in aere sunt, appellantur
coelestia; et adversariae potestates dicuntur esse coelestes, quae inter coelum
terramque discurrunt. Vel certe induitur coelum tenebris, quando obtexitur
nubibus. Juxta illud quod scriptum est: <i>Qui operit coelum nubibus, et dat
terrae pluviam (Psal. CXLVI, 8)</i>. Et in comminatione siccitatis
loquitur Deus: <i>Ponam coelum aeneum, et terram ferream (Deut. XXVIII,
23)</i>. Non quod elementorum natura mutetur, sed quod per aes et ferrum
poenarum magnitudo monstrata sit. Aiunt philosophi, non amplius decem stadiis a
terra nubes in sublime sustolli, et solis splendorem abscondere. Ergo non
coelum sacco obvolvitur, sed intercluso coeli lumine aer qui subter est, nubis
tenebris obscuratur. Possumus coelos obvolutos tenebris, et sacco opertos, sic
interpretari, ut dicamus omnes esse sub peccato, et sanctos quoque indigere
misericordia Dei.</p>

<hr align=center width=300 size=1 style='color:#c0c0c0'>

<p class=c><a href="index.htm">Index</a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="isa14.htm">Poster</a></p>

</td></tr>
</table>

</body>
</html>
