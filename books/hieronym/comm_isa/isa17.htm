<html>
<head>
<title>Hieronymus. Commentarii in Isaiam. Liber XVII</title>
<meta name="author" content="Ruslan Khazarzar">
<meta name="keywords" content="Library of Ruslan Khazarzar, Hieronymus">
<meta name="description" content="Hieronymus, Commentarii in Isaiam">
<meta http-equiv="pragma" content="no-cache">
<style>
<!--
body      {background-color:#ffffff;color:#000000}
table     {background-color:#ffffff}
h1        {font-family:"Arial";font-size:16pt;margin-bottom:16pt;margin-top:16pt;text-align:center}
h2        {font-family:"Arial";font-size:14pt;margin-bottom:14pt;margin-top:14pt;text-align:center}
h3        {font-family:"Arial";font-size:12pt;margin-bottom:12pt;margin-top:12pt;text-align:center}
h4        {font-family:"Arial";font-size:11pt;margin-bottom:8pt;margin-top:8pt;text-align:center}
p         {font-family:"Arial";font-size:10pt;margin-bottom:2pt;margin-top:2pt;text-align:justify;text-indent:0pt}
p.m       {font-family:"Arial";font-size:9pt;margin-bottom:0pt;margin-top:0pt;text-align:justify;text-indent:25pt}
p.r       {font-family:"Arial";font-size:9pt;margin-bottom:0pt;margin-top:0pt;text-align:right;text-indent:0pt}
p.l       {font-family:"Arial";font-size:9pt;margin-bottom:0pt;margin-top:0pt;text-align:left;text-indent:0pt}
p.s       {font-family:"Arial";font-size:8pt;margin-bottom:0pt;margin-top:0pt;text-align:justify;text-indent:0pt}
p.c       {font-family:"Arial";font-size:9pt;margin-top:0pt;margin-bottom:0pt;text-align:center;text-indent:0pt}
a:link    {color:#000000;text-decoration:none}
a:visited {color:#000000;text-decoration:none}
a:active  {text-decoration:none}
a:hover   {color:#000000;text-decoration:underline}
span.g    {font-family:"Arial Unicode MS,Palatino Linotype,Code2000,TITUS Cyberbit Basic,Athena,Vusillus Old Face"}
span.h    {direction:rtl;font-size:12.0pt;font-family:"David"}
//-->
</style>
</head>

<body onselectstart="return false" oncopy="return false">

<table style='border:solid black .25pt' align=center cellpadding=15 cellspacing=0 width=700>
<tr><td>

<h2>Eusebii Hieronymi Stridonensis Presbyteri
<br>Commentariorum in Isaiam Prophetam
<br>libri duodeviginti</h2>

<h3>Liber decimus septimus</h3>

<p>Quanta mysteria septimus post decimum numerus, ad quem nunc Explanationum in
Isaiam pervenit liber, in Scripturis sanctis contineat, vellem, virgo Christi
Eustochium brevi sermone percurrere. Sed quia non possum omnia in omnibus locis
dicere, hoc strictim admoneo, quod psalmus, qui hujus numeri titulo
praenotatur, sit pueri Domini David, et cecinerit verba Cantici, in die qua
eripuit eum Dominus de manu omnium inimicorum suorum et de manu Saul, et
dixerit: <i>Diligam te, Domine, fortitudo mea,</i> et reliqua. Puer autem
Domini ille est, cui Pater loquitur in Isaia: <i>Magnum tibi est vocari puerum
meum (Isai. XLIV)</i>. Et in alio loco: <i>Ecce puer meus quem elegi, et
dilectus meus in quo complacuit sibi</i> [Al. <i>mihi] anima mea (Isai.
XLII, 2)</i>. Iste puer qui interpretatur, <i>fortis manu,</i> in die qua
liberavit eum Dominus de manu <i>Saul;</i> qui in lingua nostra, <i>expetitum,</i>
vel <i>infernum</i> sonat, et ab omnibus inimicis suis, qui clamaverunt contra
eum: <i>Crucifige, crucifige talem (Luc. XXIII)</i>, quando ad Patrem
victor ascendit fulvis vestibus de Bosra, inter caetera triumphantis locutus
est verba: <i>Eripe me de contradictionibus populi: constitues me in caput
gentium. Populus quem non cognovi, servivit mihi: in auditu auris obedivit mihi</i>
<i>(Ps. XVII, 44, 45)</i>. Rursumque de populo Judaeorum: <i>Filii alieni
mentiti sunt mihi: filii alieni inveteraverunt, et claudicaverunt a semitis
suis (Ibid., 46)</i>; quibus et Elias dixerat: <i>Usquequo claudicatis
utroque pede (II Reg. XVIII, 21)</i>? Denique quod difficile in aliis
reperitur, hic psalmus tam in Samuelis, quam in Dierum historia continetur <i>(II
Reg. XXII)</i>. Qui de uno numero ad hebdomadem per incrementa proficiens,
venit ad vicesimum octavum psalmum, qui et ipse inscribitur David, in
consummationem tabernaculi, quando Angelis imperatur: <i>Afferte Domino filii
Dei: afferte Domino filios arietum.</i> Et omnia baptismi salutaris et
Ecclesiae mysteria concinuntur: <i>Vox Domini super aquas: Deus majestatis
intonuit: Dominus super aquas multas, vox Domini in virtute (Ps. XXVIII,
1)</i>: Et post paululum: <i>Vox Domini praeparantis servos, et revelavit
condensa, et in Templo ejus omnes dicent gloriam (Ibid., 3, 10)</i>.
Atque ut multitudinem credentium demonstraret, intulit: <i>Dominus diluvium
inhabitare fecit: et sedebit Dominus rex in aeternum.</i> Rursumque octavo
addito sacramento, tricesimum sextum psalmum efficit litteratum, cujus
principium est: <i>Noli aemulari in malignantibus, neque zelaveris facientes
iniquitatem.</i> Cujus expositio, non praefationis, sed proprii voluminis est.
Et ne multa nunc replicemus, usque ad quintum decimum numerum per augmenta
succrescens, in quo psalmi graduum sunt, et vas electionis apud Petrum
Hierosolymis commoratur, centesimum vicesimum efficit numerum, qui primi in
Christum fuere credentes et cum Apostolis coenaculum fidei conscenderunt <i>(Act.
V)</i>: descenditque super eos Spiritus sanctus <i>(Galat. I)</i>. Postque
usque ad septimum decimum numerum ordine gradiens, et Evangelicam possidens
dignitatem, praecipiente Domino de dextris partibus, centum quinquaginta tres
pisces magnos capit, et in Ecclesia collocat <i>(Joan. XXI)</i>. Cui et nunc
Isaias propheta loquitur.</p>

<p><i>(Cap. LX.—Vers. 1 seqq.) Surge, illuminare: quia venit lumen tuum, et
gloria Domini super te orta est. Quia ecce tenebrae operient terram, et caligo
populos: super te autem orietur Dominus, et gloria ejus in te videbitur. Et
ambulabunt gentes in lumine tuo, et reges in splendore ortus tui.</i> LXX: <i>Illuminare,
illuminare Jerusalem venit enim lumen tuum, et gloria Domini super te orta est. Ecce tenebrae operient terram; et caligo super gentes.
Super te autem apparebit Dominus, et gloria illius in te videbitur. Et
ambulabunt gentes in lumine tuo, et reges in splendore tuo.</i> Quid nobis
videretur de instauratione Sion et Jerusalem, et cunctis quae ei prophetali
vaticinio promittuntur, in fine superioris libri plenius diximus, ubi
interpretati sumus, quid significaret ille versiculus: <i>Veniet Sion
redemptor, et his qui redeunt ab iniquitate in Jacob.</i> Nunc breviter
perstringendum est, quid plurimi de hoc loco sentiant, ut errore perspecto, facilius
possimus suscipere veritatem. Judaei et nostri semijudaei, qui auream atque
gemmatam de coelo exspectant Jerusalem, haec in mille annorum regno futura
contendunt, quando omnes gentes serviturae sunt Israel, et cameli Madian et
Epha de Saba venientes, aurum deferent et thus, et omnes oves Cedar
congregentur, arietesque Nabajoth veniant, ut immolentur super altare Templi,
quod fuerit exstructum. De insulis quoque, et maxime navibus Tharsis, volare
filias illius ut columbas, auri et argenti divitias conferentes: et aedificari
muros Jerusalem ab alienigenis, quibus praesint reges gentium, semperque
apertas fore portas civitatis, ut diebus ac noctibus divitiae Jerusalem et
victimae deferantur. Et omnia quae deserta sunt cyparisso, et pino, et cedro
sectis in Libano, construenda: praecipue Templum Domini, in quo sit laetitia
sempiterna: ita ut sugat lac nationum, et regum divitias comedat, tantamque
abundantiam rerum omnium fore, ut pro aere, aurum habeant, pro ferro argentum,
pro lignis, aes, pro lapidibus, ferrum. Principes quoque illius aeterna pace
fruituros, et episcopos praefuturos populis in justitia, sed et portas futuras
anaglyphas. Et quod his majus est, pro sole et luna, ipsum Dominum aeterna luce
fulsurum: et pro uno homine habituram eam mille fortissimos viros, et pro
parvulis, gentes robustissimas possessuram. Haec illi dicunt, qui terrenas
desiderant voluptates, et uxorum quaerunt pulchritudinem, ac numerum liberorum,
quorum Deus venter est, et gloria in confusione eorum <i>(Philipp. III)</i>,
quorum qui sequitur errorem, sub nomine Christiano Judaeorum se similem
confitetur. Alii autem asserunt haec omnia Judaeis carnaliter repromissa, si
recepissent eum, qui dicit in Evangelio: <i>Ego sum lux mundi (Joan.
VIII, 12)</i>, quae illuminat omnem hominem venientem in mundum, ut quomodo
victimae concessae sunt populo Israel, non quo per se bonae essent, sed ne
daemonibus offerrentur: ita et gulosis Judaeis, nihilque aliud quaerentibus
nisi corporum voluptates, ista Dominus pollicetur, ut saltem pro carnalibus desideriis,
et opum abundantia Filium Dei susciperent, quem quia non susceperunt,
repromissiones quoque irritas fieri. Denique Chananaeae pro filia deprecanti: <i>Non
veni,</i> inquit, <i>nisi ad oves perditas domus Israel (Matth. XV, 24)</i>.
Et discipulis suis: <i>In viam gentium ne abieritis, et in civitates
Samaritanorum ne intraveritis: ite magis ad oves perditas domus Israel (Matth.
X, 5, 6)</i>. Quam ob causam et Apostoli primum in synagogis Dominum
nuntiabant, quibus non recipientibus Evangelium, dicunt ad eos: <i>Vobis quidem
oportuerat praedicari verbum: sed quia non recepistis salutem, ecce convertimur
ad gentes (Act. XIII, 46)</i>. Lux enim venit in mundum: et magis Judaei
dilexerunt tenebras. Unde et Dominus cum Jerusalem flevisset, adjecit: <i>Si
scires etiam tu quae ad pacem sunt tibi (Luc. XIX, 42)</i>. Quam quia
non suscepit, intulit: <i>Nunc autem veniet dies super te: et circumdabunt te
inimici tui vallo: et coarctabunt te, ad terramque deducent cum filiis tuis</i>
<i>(Ibid., 43)</i>. Nos autem juxta priorem sensum, ad Ecclesiam dici universa
credamus: quae primum de Judaico populo congregata est, et lumen quod super eam
ortum fuerat, per Apostolos transmisit ad gentes. Cui dicitur: <i>Surge,
illuminare;</i> ut quae cecidit in incredulis, surgat in Fidelibus: quae
cecidit in synagogis, surgat in Ecclesiis: et postquam surrexerit, illuminetur,
ut nequaquam habeant erroris tenebras. <i>Venit enim,</i> inquit, <i>lumen
tuum,</i> quod omnes Prophetae pollicebantur, quod jugiter exspectabas, <i>Et
gloria Domini,</i> quae quondam fuit super tabernaculum, et Templum ejus, <i>orta
est super te:</i> de qua dictum est: <i>Gloriosa dicta sunt de te, civitas Dei</i>
<i>(Ps. LXXXVI, 2)</i>. <i>Ecce enim tenebrae operient terram,</i> eos qui
terrena sapiunt; <i>et caligo populos,</i> sive ut in Hebraico legitur: <i>Tribus:</i>
quod proprie refertur ad Judaeos, de quibus in alio psalmo scriptum est: <i>Illuc
enim ascenderunt tribus, tribus Domini, testimonium Israel (Ps. CXXI, 4)</i>.
<i>Super te autem orietur Dominus,</i> sol justitiae, <i>et gloria ejus in te
videbitur:</i> de qua scriptum est: <i>Et vidimus gloriam ejus, gloriam quasi
unigeniti a Patre, plenum gratiae et veritatis (Joan. I, 14)</i>. <i>Et
ambulabunt gentes in lumine tuo.</i> Nos omnes ambulabimus in Apostolorum luce,
quae lucet in mundo, et tenebrae eam non comprehenderunt. <i>Et reges,</i>
inquit, <i>in splendore ortus tui:</i> quando primum in Christo nata es. Quod
et spiritualiter impletur, et carnaliter, ut reges quorum cor in manu Domini
est, et quibus non regnat peccatum in mortali corpore <i>(Prov. XXI)</i>,
ambulent in splendore nascentis Ecclesiae, sive in eo qui ortus est in
Ecclesia, et veri regis Christi fidei colla submittant <i>(Rom. VI)</i>. Quod
quotidie videmus expleri quando idololatriae errore sublato, et persecutionis
rabie, ad fidem ac tranquillitatem Christi, Romani principes transeunt. Sunt
qui haec omnia quae nos post primum Salvatoris adventum usque ad consummationem
mundi, et ex parte completa, et penitus explenda memoramus, futuro tempore
praestolentur, quando subintrante plenitudine gentium, salvandus sit omnis
Israel <i>(Rom. XI)</i>. Quorum nequaquam sententia reprobanda est, dummodo
spiritualiter haec complenda, et non carnaliter noverimus. Porro nomen <i>Jerusalem</i>
et <i>gentium,</i> quod hic a LXX ponitur, in Hebraico non habetur, et obelo
praenotandum est, adversum eos, qui asserunt omnia quae dicuntur dici ad
Jerusalem.</p>

<p><i>(Vers. 4.) Leva in circuitu oculos tuos et vide: omnes isti
congregati venerunt tibi. Filii tui de longe venient et filiae tuae in latere
sugent.</i> LXX: <i>Leva in circuitu oculos tuos: et vide omnes congregatos
filios tuos. Venerunt omnes filii tui de longe, et filiae tuae super humeros
portabuntur.</i> Dicitur ad Ecclesiam, quae primum per Apostolos congregata est
Sion, de quibus et in Actibus Apostolorum legimus, quod de universo orbe
terrarum viri religiosi fuerint in Jerusalem, qui susceperint sermonem Dei et
linguis suarum alienarumque gentium, vel audirent loquentes alios, vel ipsi
loquerentur ad caeteros <i>(Act. II)</i>. Et praecipitur ut levent oculos suos
in circuitu: quod et Dominus praecepit Apostolis, dicens: <i>Levate oculos
vestros, et videte, quia jam albae sunt segetes ad metendum (Joan. IV,
35)</i>. De Sion enim, et nequaquam de monte Sina, egredietur lex, et verbum
Domini de Jerusalem. Praecipiturque ut elevatis oculis videat suos filios
congregatos, qui de longe veniant. Cui et in alio loco dicitur: <i>Gaude nimis,
filia Sion, praedica, filia Jerusalem: Ecce ego venio, et habitabo in medio
tui, dicit Dominus (Soph. III, 17)</i>; et, <i>Venient gentes multae ad
Dominum: et erunt mihi in populum, et ego ero eis in Deum (Zach. II, 11)</i>.
Nos autem sumus filii qui de longe venimus ad Dominum, peregrini quondam a Testamento
Dei et repromissionibus ejus, spem non habentes, et absque Deo in mundo. Sed
quid dicit Aposlolus? <i>Vos qui eratis aliquando longe, nunc facti estis prope</i>
<i>(Ephes. II, 13)</i>. Quodque sequitur: <i>Et filiae tuae in latere sugent,</i>
illud significat, quod animae in Christo lactentes, et in baptismate
parvulorum, de quibus et Petrus apostolus loquitur, <i>Quasi modo nati parvuli,
rationabile et absque dolo lac desiderate (I Pet. II, 2)</i>, sugant lac
apostolorum. Quibus parvulis atque lactentibus loquebatur et Paulus: <i>Filioli
mei, quos iterum parturio, donec Christus formetur in vobis (Galat. IV,
19)</i>. Et in alio loco: <i>Quasi nutrix fovens filios suos, sic desiderantes
vos cupimus impertire non solum Evangelium Christi, sed et animas nostras (I
Thess. II, 7, 8)</i>. Quod autem pro hoc in LXX dicitur, <i>filiae tuae super
humeros portabuntur,</i> diligentius attendendum est. Filii enim qui robusti
sunt, ipsi per se de longe veniunt, et ad fidem Domini congregantur. Filiae
autem quae imbecilliores sunt, et pro fragilitate sexus, necdum in virum venere
perfectum, Apostolorum portantur humeris, ut deferantur in sinus Abraham, Isaac
et Jacob.</p>

<p><i>(Vers. 5.) Tunc videbis, et afflues, et mirabitur, et dilatabitur
cor tuum: quando conversa fuerit ad te multitudo maris, fortitudo gentium
venerit tibi.</i> LXX: <i>Tunc videbis, et timebis, et stupebis corde: quoniam
transferentur in te divitiae maris, et gentium, et populorum.</i> Cum
elevaveris oculos tuos, et filios tuos filiasque prospexeris vel per se venire
velociter, vel sanctorum humeris deportari, tunc gaudebis, et in modum
fluviorum, aquis subitis inundaberis, et mirabitur, ac stupebit, immo
dilatabitur cor tuum, audiens Apostolum: <i>Os meum patet ad vos, o Corinthii.</i>
Et iterum: <i>Dilatamini et nos (II Cor. VI, 11)</i>; ne angustia pectoris
non possitis habere hospitem Christum, qui dicit in Evangelio: <i>Ego et Pater
veniemus, et mansionem faciemus apud eum (Joan. XIV, 23)</i>. Quod autem
additur in LXX, <i>et timebis,</i> in Hebraico non habetur. Nisi forte post
gaudii magnitudinem subintravit timor, ne tanto bono careat. An non est
gaudium, cernere divitias, et multitudinem maris ad se transferri atque
converti, et fortitudinem gentium venire sibi, ut quidquid in saeculo et orbe
terrarum est, suum sit; et roborata fide gentium dicat: <i>Omnia possum in eo
qui confortat me,</i> Jesu Christo <i>(Phil. IV, 13)</i>?</p>

<p><i>(Vers. 6, 7.) Inundatio camelorum operiet te, dromedarii Madian et
Epha. Omnes de Saba venient, aurum et thus deferentes, et laudem Domino
annuntiantes. Omne pecus Cedar congregabitur tibi: arietes Nabajoth
ministrabunt tibi: offerentur super placabili altari meo: et domum majestatis
meae glorificabo.</i> LXX: <i>Et venient tibi greges camelorum, et operient te
cameli Madian et Gephar</i> [Al. <i>Epha</i>]: <i>omnes de Saba venient, aurum
et thus deferentes: et salutare Domini annuntiabunt. Omnes oves Cedar
congregabuntur tibi, arietes Nabaeoth venient, et offerentur placabiles super
altare meum: et domus orationis meae glorificabitur.</i> Post divitias maris et
fortitudinem gentium, greges quoque camelorum, et dromades Madian et Epha
promittuntur Jerusalem, qui omnes venient de Saba, portantes aurum et thus: et,
quod his majus est, annuntiantes Domini salutare. Universae quoque oves Cedar
congregabuntur Ecclesiae, et arietes Nabajoth venient, sive ut in Hebraico
scriptum est, <i>ministrabunt, et offerentur,</i> sive offerent victimas super
altare Domini, ut domus ejus inclyta fiat. Madian et Epha regiones sunt trans
Arabiam, fertiles camelorum, omnisque provincia appellatur Saba, unde fuit et
Saba regina, quae venit sapientiam audire Salomonis: et ipsa deferens aurum et
thus, pacifico regi multa deportans, et ab eo majora suscipiens <i>(III Reg. X)</i>.
Cedar autem regio Sarracenorum est, qui in Scriptura vocantur Ismaelitae. Et
Nabajoth unus est filiorum Ismael, ex quorum nominibus solitudo appellatur,
quae frugum inops, plena est pecorum. Per familiaria ergo nomina gentium
barbararum, quae vicinae sunt Israeli, totius mundi conversio praedicatur. <i>Madian</i>
quippe in hoc loco interpretatur <i>iniquitas. Epha, resolutus,</i> sive <i>effundens.
Saba, conversio,</i> vel <i>captivitas. Cedar, tenebrae. Nabajoth, prophetiae.</i>
Greges igitur camelorum, iniquitatis vinculis resoluti, et animas suas
effundentes Deo, operient Jerusalem muneribus, et omnes de captivitate venient,
et conversione sua, aurum fidei deferentes, et thus sacrificii. Et per haec
munera nequaquam propria salute contenti, proficient, ut etiam caeteris
praedicent salutare Dei. Dives ille, qui instar cameli portabat in Evangelio
divitiarum pondera, et camelus erat, noluit Domini audire consilia, nec exonerari,
ut abjecta sarcina, alis columbae volaret ad coelum; propterea tristis abiit.
Et de istius modi camelo Salvator loquitur: <i>Facilius est camelum per foramen
acus transire, quam divitem in regna coelorum (Matth. XIX, 24)</i>.
Difficultatem rei proposuit, non impossibilitatem. Denique sanctae memoriae
mater tua Paula, fraterque Pammachius, per foramen acus, hoc est, per arctam et
angustam viam quae ducit ad vitam, transierunt ad regna coelorum, latam viam
cum sarcinis relinquentes, quae ducit ad tartarum. Immo quidquid habebant, in
Domini dona portarunt, implentes illud quod scriptum est: <i>Redemptio animae
viri, propriae divitiae (Prov. XIII, 8)</i>. Quae enim apud homines
impossibilia, apud Deum possibilia sunt <i>(Matth. XIX)</i>. Habentes in
muneribus principalia, aurum, in sensu et thus odoris optimi, atque dicentes: <i>Dirigatur
oratio mea sicut incensum in conspectu tuo.</i> Et: <i>Christi bonus odor sumus
in omni loco (II Cor. II, 15)</i>; exemplo virtutis suae, quotidie
nuntiant salutare Domini, ut omnes oves Cedar congregentur in Ecclesia, et de
erroris tenebris ad lucem transeant. Arietesque Prophetarum, de quibus in
vicesimo octavo psalmo canitur: <i>Afferte Domino, filii Dei, afferte Domino
filios arietum,</i> veniant et offerantur, sive juxta Theodotionem, <i>offerant
se</i> sacrificium Domino, et placabiles hostiae fiant, ut Christi glorificetur
Ecclesia. De hujuscemodi ovibus Salvator discipulis loquebatur: <i>Ite ad oves
perditos domus Israel (Matth. X, 3)</i>. Et iterum: <i>Meae oves meam
vocem audiunt (Joan. X, 3)</i>. Et in Ezechiele plenius: <i>Ecce ego
quaeram oves meas, et visitabo illas: sicut quaerit pastor gregem suum. Haec
dicit Dominus: Perditam quaeram, et errantem reducam, et fractam alligabo, et
infirmam confortabo, fortemque custodiam, et pascam eas cum judicio (Ezech.
XXXIV, 11, 12)</i>. Et ut nossemus quae essent oves, ponit manifestius: <i>Et
scient quia ego sum Dominus Deus eorum; et isti populus meus domus Israel,
dicit Dominus Deus: et vos o es meae, et oves gregis mei omnes estis, et ego
Dominus Deus vester (Ibid., 27, 28)</i>. Si quis ergo in gentibus dives
est, salvetur ut camelus, non absque donis, atque muneribus, quo possit verbum
Domini praedicare. Si quis simplicitatis ovium et auctoritatis arietum,
ascendat vel offeratur in altare Domini ab his qui praevalent, ut domus ejus
glorificetur. Quod autem in Hebraico scriptum notavimus: <i>Arietes Nabajoth
ministrabunt tibi, et offerent super placabili altari meo,</i> proprie super
his intelligitur, qui de gentibus electi in sacerdotium, ministri sunt
Salvatoris. Si quis autem contentiosus est, et carnaliter haec promissa
contendit, respondeamus ei: <i>Nos talem consuetudinem non habemus, neque
Ecclesia Dei (I Cor. XI, 16)</i>. Illudque dicamus, quod etiam si
carnaliter sunt promissa Judaeis, tamen sub conditione sunt promissa, ut si
suscepissent lumen suum, quod ad eos missum fuerat, tunc etiam ista
sequerentur, quod videlicet per desiderium auri, et opum abundantiam, rerumque
carnalium, quorum semper ista gens capiebatur illecebris, susciperent ad se
missum Filium Dei, quem quia non susceperunt, universa sublata sunt, et
suscipientibus spiritualiter reddita haereditas.</p>

<p><i>(Vers. 8, 9.) Qui sunt isti, qui ut nubes volant, et quasi
columbae ad fenestras suas? me enim insulae exspectant, et naves maris in
principio, ut adducam filios tuos de longe; argentum eorum et aurum eorum cum
eis, nomini Domini Dei tui, et Sancto Israel, quia glorificavit te.</i> LXX: <i>Qui
sunt hi qui ut nubes volant, et sicut columbae cum pullis ad me? Me insulae
exspectarunt, et naves Tharsis in primis, ut adducant filios tuos de longe, et
argentum suum et aurum cum eis, propter nomen Domini sanctum: et quia Sanctus
Israel glorificatus est.</i> Quia Dominus ingressus est Aegyptum super nubem
levem, et nubibus Prophetarum mandavit, ne pluerent super Israel imbrem, ad
quos pervenit veritas Dei, miratur Ecclesia de Circumcisionis primum populo
congregata, volare ad se gentium turbam toto orbe terrarum. Et assumptis alis
Spiritus sancti, <i>festinare,</i> juxta Symmachum et Theodotionem, <i>ad
fenestras suas;</i> juxta Aquilam <i>ad cataractas suas,</i> ut ingrediantur
Ecclesiam. Sive doctores cum discipulis, id est, columbas cum pullis suis
volare ad Ecclesiam de insulis gentium, quae juxta vaticinia Prophetarum
exspectabunt Dominum. Naves quoque THARSIS <span
dir=RTL>(&#1514;&#1512;&#1513;&#1497;&#1513;)</span><span dir=LTR></span><span
dir=LTR></span>, id est, maris, de quibus in visione Tyri plenius diximus, adducent filios Ecclesiae in principio fidei, aurum
argentumque portantes. <i>Corde enim creditur ad justitiam; ore autem confessio
fit ad salutem (Rom. X, 10)</i>. De quo auro et argento in sexagesimo
septimo psalmo scriptum est: <i>Pennae columbae deargentatae, et posteriora
ejus in fulgore auri (Psal. LXX, 14)</i>. Et septuagesimo primo psalmo: <i>Reges
Tharsis et insulae munera offerent, et reges Arabum et Saba dona adducent (Psal.
LXXI, 10)</i>. Quae omnia deferuntur nomini Domini Dei et Sancto Israel, qui
glorificavit eum.</p>

<p><i>(Vers. 10 seqq.) Et aedificabunt filii peregrinorum muros tuos, et
reges eorum ministrabunt tibi. In indignatione enim mea percussi te, et in
reconciliatione mea misertus sum tui: et aperientur portae tuae jugiter, die ac
nocte non claudentur: ut afferatur ad te fortitudo gentium, et reges earum
adducantur. Gens enim et regnum, quod non servierit tibi, peribit: et gentes
solitudine vastabuntur.</i> LXX: <i>Et aedificabunt alienigenae muros tuos, et
reges eorum assistent tibi. Propter iram enim meam percussi te, et propter
misericordiam dilexi te. Et aperientur portae tuae semper: die ac nocte non
claudentur, ut introducant ad te fortitudinem gentium, et reges earum qui
adducendi sunt. Gentes enim et reges qui non servierint tibi, peribunt: gentes
solitudine desolabuntur.</i> Inter caetera quibus ditatur Ecclesia, et urbs
Salvatoris exstruitur, alienigenae quoque et filii peregrinorum aedificant
muros ejus, ne hostis possit intrare, nec locum invenire perfidia. Alienigenae
autem et peregrini proprie significant populum nationum, qui vere exstruxerunt
Ecclesiam Christi: intantum ut reges eorum et principes ministrent, sive
assistant ei. Quod vel carnaliter accipitur, vel spiritualiter. Si carnaliter,
videmus Caesares Romanos Christi jugo colla submittere, et aedificare ecclesias
expensis publicis, et adversus persecutiones gentium atque insidias
haereticorum Legum scita pendere. Si spiritualiter, quicumque in eis
continentia, eloquentia, sanctitate, principes sunt, et animae imperio carnis
subjugant servitutem, ipsi administrant, et assistunt, vel auxiliantur ei, quam
saepe propter negligentiam deserit, vel persecutorum percutit virga, ut rursum
propter sui misericordiam diligat. Vel certe hoc dicendum, quod afflictam
quondam et captivitati traditam in populo Judaeorum, in vocatione gentium
reconciliet sibi, ita ut portae ejus semper apertae sint, et nec die nec nocte
claudantur, et salvari cupientibus jugiter pateant, id est, ut ei in gaudio, et
in tribulatione volentibus credere, introitus non negetur. Et inferatur ad eam
fortitudo, sive divitiae gentium; et reges earum ministrent, sive adducantur ei
quasi captivi. Quod tunc intelliges, cum videris eloquentissimos adduci ad
fidem Christi; et stultam fieri sapientiam sapientium, ac prudentiam prudentium
reprobari <i>(I Cor. I)</i>: ut fatuum Dei sapientius sit hominibus. Gentem
autem et reges earum, qui servire Ecclesiae noluerint bonam et utilem
servitutem, ut in Apostolicam transferant dignitatem, peribunt ea perditione,
quae impiis praeparata est, et quidquid in eis fuerit, redigetur in
solitudinem, qui habere noluerunt hospitem Deum.</p>

<p><i>(Vers. 13, 14.) Gloria Libani ad te veniet, abies et buxus et
pinus simul ad ornandum locum sanctificationis meae; et locum pedum meorum
glorificabo. Et venient ad te curvi filii eorum, qui humiliaverunt te, et
adorabunt vestigia pedum tuorum omnes, qui detrahebant tibi, et vocabunt te
civitatem Domini, Sion Sancti Israel.</i> LXX: <i>Gloria Libani ad te veniet in
cyparisso et pino, et cedro simul ut glorificetur locus sanctus meus, et locum
pedum meorum glorificabo Et ibunt ad te timentes filii eorum qui te
humiliaverunt, et irritaverunt te et adorabunt vestigia pedum tuorum omnes qui
irritaverunt te; et vocaberis civitas Domini Sion. Sancti Israel.</i> Multa
desunt in Septuaginta, quae ex Hebraeo sub asteriscis posui, et quod
addiderunt, obelo praenotavi. Libanus mons Phoenicis est, excelsis arboribus
consitus, quas Psalmista describens ait: <i>Vidi impium superexaltatum, et
elevatum quasi cedros Libani (Ps. XXXVI, 35)</i>. Et in alio loco: <i>Conteret
Dominus cedros Libani (Ps. XXVIII, 5)</i>. Multaque alia quae studio
brevitatis praetereo. De hoc quondam Hiram rex Tyri, Salomoni Joppen ligna
mittebat, ad aedificandum Templum Dei <i>(III Reg. V)</i>. De quo etiam nunc
Scriptura promittit, abietem et buxum et pinum, sive juxta Septuaginta,
cyparissum et pinum, et cedrum, aut juxta Aquilam, <i>abietem, thaadaor, et
thaassur;</i> vel juxta Theodotionem, <i>Brais, Thadaar, et Theassur,</i> simul
esse caedendas, ut aedificetur templum Sion <i>(II Paral. II)</i>. Quod si ita
est, ubi erit aurea et gemmata Jerusalem? ubi uxor Agni? ubi portae duodecim
gemmarum varietate distinctae? Nisi forte muros habebit et fundamenta gemmata,
et Templum quod ornatius esse deberet, lignis aedificabitur. Qua ratione
compellimur omnia spiritualiter accipere, quod abies, cyparissus, pinus, et
cedrus, excelsae quondam Libani arbores, glorificaverint Templum Dei, et locum
pedum illius, et inclytum fecerint. Ac ne longo sermone sensum traham, vir
sanctus et eloquentissimus martyr Cyprianus, et nostri temporis confessor Hilarius,
nonne tibi videntur excelsae quondam in saeculo arbores, aedificasse Ecclesiam
Dei? Quodque sequitur: <i>Et venient ad te curvi,</i> sive <i>revertentes,
filii eorum qui humiliaverunt te: et adorabunt vestigia pedum tuorum, omnes qui
detraxerant tibi,</i> de his debemus intelligere, qui non voluntate, sed
necessitate sunt Christiani: et metu offensae regnantium, timentibus animis
inclinantur. Vel certe quod prius persecutores, postea crediderint. Qualis fuit
et apostolus Paulus, qui persequebatur Ecclesiam Dei, et postea vas electionis
est appellatus <i>(Act. IX)</i>. Cum haec ita fuerint expleta, ut intret
gentium plenitudo, tunc omnis Israel salvus fiet. Et vocabitur vere civitas
Domini Sion, Sancti Israel, quae consistit in specula, et de utroque populo
congregata est.</p>

<p><i>(Vers. 15, 16.) Pro eo quod fuisti derelicta, et odio habita, et
non erat qui pertransiret</i> [Vulg. <i>per te transiret</i>], <i>ponam te in
superbiam saeculorum, gaudium in generatione et generatione: et suges lac
gentium, et mamilla regum lactaberis. Et scies, quia ego Dominus salvans te, et
redemptor tuus fortis Jacob.</i> LXX: <i>Pro eo quod fuisti derelicta, et odio
habita, et non erat qui auxiliaretur: ponam te exsultationem aeternam, gaudium
generationum in generationes. Et suges lac gentium, et divitias regum comedes.
Et scies quia ego Dominus qui salvam te feci, et qui erui te, Deus Jacob.</i>
Quae prius fuerat derelicta, et odio habita, fractis in te ramis, quia fructum
non attulerant: qui idcirco fracti sunt, quia nullus erat qui pertransiret, et
ibi praeberet auxilium: de quibus in psalmis dicitur: <i>Et non dixerunt qui
praeteribant: Benedictio Domini super vos (Ps. CXXVIII, 8)</i>;
propterea ponam te in superbiam sempiternam, sive in exsultationem et gaudium
duarum generationum: pro pristinis ramis, aliis insertis de oleastro nationum,
qui contra naturam exempli afferent fructus, non prioris amaritudinis, sed
dulcedinis, quam de radice sumpserunt. Suges quoque lac gentium, et mamilla
regum lactaberis. Qui locus quem sensum habeat, super plenius exposuimus,
disserentes illum versiculum, <i>Filii tui de longe venient, et filiae tuae in
latere sugent.</i> Sive juxta Septuaginta, <i>divitias regum comedes.</i> Quae
divitiae secundum Hebraicam veritatem, ubera sunt regum atque doctorum, quibus
nascentium in Christo eruditur et nutritur infantia. Quae cum suxeris et
perveneris ad solidum cibum, ut divitias quoque hujuscemodi regum comedas: tunc
scies quod ego sum Salvator tuus, qui redemi te sanguine meo, sive Deus fortis
Jacob.</p>

<p><i>(Vers. 17 seqq.) Pro aere afferam aurum, pro ferro afferam
argentum, et pro lignis aes, et pro lapidibus ferrum: et ponam visitationem
tuam pacem, et praepositos tuos in justitiam. Non audietur ultra iniquitas in
terra tua, vastitas et contritio in terminis tuis, et occupabit salus muros
tuos, et portas tuas laudatio.</i> LXX: <i>Pro aere afferam tibi aurum, et pro
ferro dabo tibi argentum, et pro lignis tribuam tibi aes, et pro lapidibus
ferrum. Et dabo principes tuos in pace, et episcopos tuos in justitia, et non
audietur ultra iniquitas in terra tua, neque contritio et miseria in finibus
tuis: sed vocabuntur salutare muri tui, et portae tuae sculptura.</i> Eadem res
pro locorum qualitate, alteri genus, alteri species. Et ne de artibus,
rhetorica ac dialectica dicere quidpiam videar, ponam exempla communia, quae
possint simplicem lectorem instruere. Filius meus, qui ad me species est, et me
habet genus, filio suo genus est. Dicam et aliud, quod alteri majus, alteri
minus est. Centurio gregario milite major, tribuno minor est. Quinque pauci
sunt ad decem: plures ad unum. Ergo in instauratione spiritualis Jerusalem,
ligna vertentur in aes, et lapides mutabuntur in ferrum, id est, bruti quondam
et insensibiles homines, in eas materias mutabuntur, quae utilitatem aliquam
praebeant civitati. Ipsumque aes et ferrum per augmenta virtutum, in aurum
argentumque mutabuntur: ut nequaquam utilitatis speciem, sed pretium quoque
habeant ac decorem. De auro et argento, quid significent in Scripturis sanctis,
saepius diximus. <i>Ponam,</i> inquit, <i>principes tuos in pacem, et episcopos
tuos in justitiam.</i> Pro quo in Hebraico scriptum est: <i>Ponam visitationem
tuam pacem, et praepositos tuos in justitiam.</i> In quo Scripturae sanctae
admiranda majestas, quod principes futuros Ecclesiae, episcopos nominavit,
quorum omnis visitatio in pace est, et vocabulum dignitatis in justitia: ut
nequaquam accipiant personam in judicio, nec audiatur quidpiam iniquum in terra
Ecclesiae, neque contritio et infelicitas in terminis ejus. Ubicumque enim
iniquitas est, et justitia non servatur, et pax perditur, haec omnia
consequentur. Sed pro his, ait, omnibus <i>occupabit salus muros tuos,</i> sive
salvator, qui in Hebraico legitur JESUS, quod proprie nomen Domini sonat. Ipse
enim fortitudo murorum Ecclesiae, quae habet portas in laude Domini: ut qui
ingrediuntur eam, primum discant laudare Dominum, et nomen illius confiteri.
Quod autem Septuaginta pro laude interpretati sunt <span
class=g>&#947;&#955;&#973;&#956;&#956;&#945;</span>, id est, <i>sculpturam,</i>
hoc possumus dicere, quod portae Ecclesiae cunctis debeant caelatae esse
virtutibus, per quas ingrediamur ad eam.</p>

<p><i>(Vers. 19, 20.) Non erit tibi amplius sol ad lucendum per diem,
nec splendor lunae illuminabit te: sed erit tibi Dominus in lucem sempiternam,
et Deus tuus in gloriam tuam. Non occidet ultra sol tuus, et luna tua non
minuetur, quia Dominus erit in lucem sempiternam, et complebuntur dies luctus
tui.</i> LXX: <i>Et non erit tibi sol ultra in lucem diei, neque ortus lunae
lumen praebebit tibi nocte; sed erit tibi Dominus lux aeterna, et Deus gloria
tua. Non enim occidet sol tibi, et luna tibi non deficiet. Eritque Dominus lux
sempiterna, et complebuntur dies luctus tui.</i> Ex hoc capitulo cogimur omnia
quae dicta sunt et dicenda, ad ultimum referre tempus: quando coelo terraque
transeuntibus, solis ac lunae cessabit officium. Et erit Dominus ipse lumen
perpetuum, ut quae <span class=g>&#967;&#953;&#955;&#953;&#945;&#963;&#964;&#945;&#8054;</span>
carnaliter asserunt esse complenda, nos spiritualiter futura esse credamus, in
qualitate promissionum, non in tempore discrepantes. Quibus breviter
respondendum est, quod si pseudoprophetis et peccatoribus sol occidit meridie,
et e contrario timentibus Dominum oritur sol justitiae: quare non semper
Sanctis, ille qui dicit: <i>Ego sum lux mundi (Joan. VIII, 12)</i>, qui
lucet in tenebris, et tenebrae eum non comprehenderunt <i>(Joan. I)</i>? <i>Per
diem quippe sol non uret nos, neque luna per noctem (Psal. CXX, 6)</i>.
Quia habemus Dominum lucem perpetuam, et dies luctus nostri complebuntur,
nequaquam plangentibus in subversione Jerusalem, sed laetantibus ex
instructione Ecclesiae. Beati quippe lugentes, quoniam ipsi consolabuntur.
Beati flentes, quoniam ipsi ridebunt. Beati qui esuriunt et sitiunt justitiam,
quoniam ipsi saturabuntur <i>(Matth. V)</i>. Ut postquam Domini fuerint carne
saturati, eructent sermonem Domini, et dicant opera sua regi <i>(Ps. XLIV)</i>.</p>

<p><i>(Vers. 21, 22.) Populus autem tuus omnes justi, in perpetuum
haereditabunt terram, germen plantationis meae: opus manus meae ad
glorificandum. Minimus erit in mille, et parvulus in gentem fortissimam. Ego
Dominus in tempore ejus subito faciam istud.</i> LXX: <i>Populus tuus omnes
justi semper possidebunt terram: custodiens plantationem, opera manuum suarum
in gloriam. Qui parvus est, erit in millibus, et qui minimus, in gentem magnam.
Ego Dominus in tempore congregabo eos.</i> Finitis diebus luctus atque
completis, quando tristitia vertetur in gaudium, populus Sion erit omnis
justus, non ad breve tempus, sed in perpetuum, et quia justus est, terram
mitium possidebit. Nec mirandum si ad recipienda promissionis bona, terram
mansuetorum teneat atque viventium, quam Propheta suspirat, dicens: <i>Credo
videre bona Domini in terra viventium (Ps. XXVI, 13)</i>, cum germen
plantationis Domini sit, et opus manuum ejus ad glorificandum Deum. Omnis enim,
inquit, plantatio quam non plantavit Pater meus coelestis, eradicabitur <i>(Matth.
XV)</i>. Sive juxta Septuaginta, populus custodiens plantationem Dei, et opera
manuum Domini, in gloria servabitur Creatoris. De bona plantatione per Jeremiam
loquitur Deus: <i>Ego plantavi te vineam bonam, totam veram,</i> quae in Isaia
appellatur <i>vinea Sorec (Isa. V)</i>. Et quia Paulus conscientia
virtutum loquentis in se Christi, dicere poterat: <i>Imitatores mei estote,
sicut et ego Christi (I Cor. XI, 1)</i>, ideo ad Corinthios loquebatur: <i>Ego
plantavi, Apollo rigavit, Dominus autem incrementum dedit (I Cor. III,
6)</i>. Plantati enim in domo Domini, in atriis ejus efflorescent <i>(Ps. XCI)</i>.
Tunc qui parvulus fuit, erit in millia, audiens a Domino: <i>Esto habens
potestatem super quinque</i> vel <i>decem civitates (Luc. XIX, 17, 19)</i>;
ita ut appelletur <span class=g>&#967;&#953;&#955;&#943;&#945;&#961;&#967;&#959;&#962;</span>
Et qui cum Apostolo dixerat: <i>Mihi minimo omnium sanctorum data est gratia
haec (Ephes. III, 8)</i>, princeps erit magnae gentis in coelestibus,
quando tempore constituto miserit Dominus Angelos suos, et congregaverint ad
eum omnes Sanctos, a summitate coeli usque ad summum ejus <i>(Matth. XXIV)</i>:
non solum de Israel, sed et de gentium populo, quem significans loquebatur: <i>Et
alias oves habeo quae non sunt de grege isto, et illas oportet me congregare,
ut fiat unus grex, et unus pastor (Joan. X, 16)</i>. Hoc autem subito
faciet, ut quando omnia fuerint desperata, tunc in gentem fortissimam
congregentur. Quae licet ex parte in Ecclesia quotidie videamus expleri, tamen
in mundi consummatione plenius complebuntur, et in secundo Salvatoris adventu.</p>

<p><i>(Cap. LXI.—Vers. 1 seqq.) Spiritus Domini Dei</i> [Vulg. abest <i>Dei]
super me, eo quod unxerit me Dominus: ad annuntiandum mansuetis misit me, ut
mederer contritos</i> [Vulg. <i>contritis</i>] <i>corde, et praedicarem
captivis indulgentiam, et clausis apertionem: et annuntiarem</i> [Vulg. <i>praedicarem</i>]
<i>annum placabilem Domino, et diem ultionis Deo nostro: ut consolarer omnes
lugentes. Ut ponerem lugentibus Sion: et darem eis coronam pro cinere: oleum
gaudii pro luctu, pallium laudis pro spiritu moeroris.</i> LXX: <i>Spiritus
Domini super me, propter quod unxit me: evangelizare pauperibus misit me,
sanare contritos corde: praedicare captivis remissionem et caecis ut videant:
vocare annum acceptabilem Domino, et diem retributionis: consolari omnes
lugentes: dare lugentibus Sion: dare eis gloriam pro cinere, unctionem
laetitiae lugentibus, habitum gloriae pro spiritu moeroris.</i> Ille qui supra
dixerat: <i>Ego Dominus in tempore congregabo eos,</i> sive juxta Hebraicum: <i>Ego
Dominus in tempore ejus, subito faciam istud,</i> loquitur consequenter, <i>Spiritus
Domini Dei super me:</i> non quod Dominus Deus habeat Dominum Deum, sed quod
juxta dispensationem carnis assumptae dicat ea quae humilia sunt. Ad quem
Psalmista jam dixerat: <i>Dilexisti justitiam et odisti iniquitatem; propterea
unxit te Deus, Deus tuus, oleo exsultationis prae consortibus tuis (Ps.
XLIV, 8)</i>. Quando enim consortes nominantur, naturam carnis intellige: quia Deus
consortes substantiae suae non habet. Et quia erat unctio spiritualis, et
nequaquam humani corporis, ut fuit in sacerdotibus Judaeorum; idcirco prae
consortibus, id est, caeteris sanctis unctus esse memoratur. Cujus unctio illo
expleta est tempore, quando baptizatus est in Jordane, et Spiritus sanctus in
specie columbae descendit super eum, et mansit in illo <i>(Joan. I)</i>. De quo
et hic idem Propheta dicebat: <i>Exiet virga de radice Jesse, et flos de radice
ejus ascendet, et requiescet super eum spiritus Dei, spiritus sapientiae et
intellectus, spiritus consilii et fortitudinis, spiritus scientiae et pietatis</i>
<i>(Isai. XI, 1, 2)</i>. Unde et Salvator cum venisset in Nazareth, in quo
nutritus erat postquam baptizatus est in Jordane, ingressus est juxta
consuetudinem in die sabbati synagogam eorum. Cumque surrexisset ad legendum,
datus est ei liber Isaiae prophetae, quo aperto, invenit scriptum: <i>Spiritus
Domini super me, propter quod unxit me: evangelizare pauperibus misit me:
praedicare captivis remissionem, et caecis visum: dimittere fractos in
libertatem, praedicare annum Domini acceptum.</i> Quando convolutum librum
reddidit ministro, et sedit; et omnium oculi qui erant in synagoga, attendebant
eum, coepitque ad eos dicere: <i>Hodie completa est Scriptura haec in auribus vestris,
et omnes testimonium prabebant ei, et mirabantur super sermonibus gratiae, qui
egrediebantur de ore ejus.</i> Si ergo illo completa est tempore prophetia,
quomodo quidam ad consummationis referunt tempora quae dicuntur: nisi forte
possumus hoc dicere, quod tunc ex parte completum sit, plenius esse complendum,
quando omnis populus Dei fuerit justus? Nunc enim ex parte cognoscimus, et ex
parte prophetamus: Cum autem venerit quod perfectum est, ea quae ex parte sunt,
destruentur <i>(I Cor. XIII)</i>. Unctus est igitur Spiritu sancto, ut
annuntiaret pauperibus, sive mansuetis, dicens eis in Evangelio: <i>Beati
pauperes spiritu, quoniam eorum est regnum coelorum (Matth. V, 3)</i>.
Et: <i>Beati mites, quoniam ipsi possidebunt terram (Ibid. 4)</i>. Et
missus est ad sanandos eos, qui corde contriti sunt <i>(Luc. IV)</i>, et
dicunt: <i>Cor contritum et humiliatum Deus non despicit (Ps. L, 19)</i>.
Sive juxta Symmachum et Theodotionem, <i>ad alliganda vulnera peccatorum,
praedicare captivis remissionem, caecis ut videant, vel clausis apertionem,</i>
quod manifestius interpretatus est Symmachus, <i>vinctis solutionem.</i> De
quo, immo ad quem supra dicitur: <i>Ecce posui te in lucem gentium, aperire
oculos caecorum, educere de vinculis alligatos, et de domo carceris sedentes in
tenebris (Isai. XLII, 6, 7)</i>. Annum autem acceptabilem, et diem
retributionis, omne praedicationis ejus quo in carne versatus est, tempus
intellige. Quod et Apostolus Paulus in primo Salvatoris interpretatur adventu,
dicens: <i>Ecce nunc tempus acceptabile: ecce nunc dies salutis (I Cor.
VI, 2)</i>. De quo supra plenius diximus <i>(Ad. cap. LX)</i>. Sin autem
retributio non in meritis bonorum, sed in poenis accipitur peccatorum, juxta
quod dies dicitur ultionis, de Judaico populo sentiendum est, in quem post
passionem ejus, statim Dei ira pervenit. Consolatusque est omnes lugentes,
dicens: <i>Beati lugentes, quoniam ipsi consolabuntur (Matth. V, 5)</i>;
ut poneret lugentibus Sion et daret eis gloriam coronamque pro cinere. De
quibus fuit et apostolus Paulus qui lugebat Sion atque dicebat: <i>Tristitia
enim est mihi et dolor continuus (Rom. IX, 2)</i>: Et iterum: <i>Optabam
ego anathema esse a Christo pro fratribus meis, et propinquis juxta carnem qui
sunt Israelitae (Ibid., 3)</i>. Et propterea lugentes atque plangentes,
pro cinere oleum gaudii susceperunt, videntes de Judaeis plurimos credidisse,
et stolam accipere mundissimam, pro lugubri vestimento.</p>

<p><i>(Vers. 3-5.) Et vocabuntur in ea fortes justitiae, plantatio
Domini ad glorificandum. Et aedificabunt deserta a saeculo, et ruinas antiquas
erigent, et instaurabunt civitates desertas et dissipatas in generationem et
generationem. Et stabunt alieni, et pascent pecora vestra: et filii
peregrinorum, agricolae et vinitores vestri erunt.</i> LXX: <i>Et vocabuntur
generationes justitiae: plantatio Domini in gloriam. Et aedificabunt desertas
sempiternas, quae desolatae fuerant prius, suscitabuntur, et innovabunt
civitates desertas, desolatas in generationes, et venient alienigenae, et
pascent oves tuas, et aliarum gentium aratores et vinitores.</i> Postquam et
Apostoli, et Apostolici viri pro cinere et moeroris spiritu, oleum gaudii, et
pallium, sive juxta Septuaginta, stolam gloriae laudisque susceperint: tunc
vocabuntur generationes justitiae, plantatio Domini gloriosa: vel juxta
Hebraicum ELE <span dir=RTL>(&#1488;&#1497;&#1500;&#1497;)</span><span
dir=LTR></span><span dir=LTR></span>, per extensam utramque syllabam, <i>fortes,</i>
Deique justitiae, aut [<i>Al.</i> ut] plantatio Domini ad glorificandum: ut cum
glorificati fuerint, vel ipsi glorificaverint Dominum, aedificent desertas a
saeculo civitates, et ruinas antiquas suscitent, tam populi Judaeorum, quam
cunctarum gentium, qui non solum aedificandi et instaurandi urbes habebunt
scientiam; sed et pastores erunt optimi, ut repulsis antiquis pastoribus,
quibus per Ezechielem dixerat Deus: <i>O pastores Israel, numquid pascunt
semetipsos pastores, et non magis oves (Ezech. XXXIV, 2)</i>? Audiant
cum apostolo Petro: <i>Pasce oves meas (Joan. XXI, 17)</i>. Mirumque in
modum de caementariis atque pastoribus transibunt in agricolas, id est, in
aratores et vinitores ut possint cum Apostolo dicere: <i>Dei aedificatio, Dei
agricultura sumus (I Cor. III, 9)</i>. Denique Scribas et Pharisaeos,
vinitores et agricolas Judaeorum, Salvator interrogat, quid faciat vinitoribus
malis et agricolis? Illisque respondentibus: <i>Malos male perdet, et vineam
dabit aliis agricolis (Matth. XXI, 41)</i>; intulit; <i>Auferetur a
vobis regnum Dei, et dabitur genti facienti fructus ejus (Ibid., 43)</i>.
Quae res interpretatione non indiget. Quotus enim quisque Ecclesiarum princeps
est de Judaeis, et non de alienigenis, atque externarum gentium hominibus? qui
ante idolis servientes, et alieni a testamento Dei, ac peregrini a
promissionibus illius, spem non habentes; et sine Deo in saeculo, nunc praesunt
Ecclesiis, et dura corda gentilium, priusque indomita, ad fructus ferendos
aratro fidei edomant; ut sementem doctrinae Domini, bonorum operum ubertate
multiplicent.</p>

<p><i>(Vers. 6, 7.) Vos autem sacerdotes Domini vocabimini, ministri Dei
nostri, dicetur vobis: Fortitudinem gentium comedetis, in gloria earum
superbietis. Pro confusione vestra duplici et rubore laudabunt partem suam:
propter hoc in terra sua duplicia possidebunt, laetitia sempiterna erit eis,
quia ego Dominus diligens judicium, et odio habens rapinam in haulocausto.</i>
LXX: <i>Vos autem sacerdotes Domini vocabimini, ministri Dei nostri.
Fortitudinem gentium comedetis, et in divitias earum eritis admirabiles. Sic
terram secundo possidebunt, et gaudium sempiternum erit super caput eorum. Ego
enim sum Dominus, qui diligo justitiam: et odi rapinas ex iniquitate.</i>
Aedificatores urbium desertarum et pastores gregum, qui ipsi sunt aratores et
vinitores, hoc est, filii peregrinorum, ipsi quoque sunt sacerdotes Dei, ad
quos Propheta nunc dicit: <i>Vos autem vocabimini sacerdotes Domini, et
ministri Dei nostri, dicetur vobis:</i> haud dubium quin Ecclesiarum principes
significet. Vel certe de Apostolis intelligendum est, ut sit ordo: Cum
caementarii, pastores, aratores et vinitores de gentibus fuerint Ecclesiis
praepositi, vos de quibus dictum est: <i>Reliquiae salvae fient (Rom.
IX, 27)</i>. Et: <i>Nisi Dominus sabaoth reliquisset nobis semen, quasi Sodoma
essemus, et similes Gomorrhae fuissemus (Isai. IV, 9)</i>, vocabimini
sacerdotes, et ministri Dei quales erant et filii David. De quibus Scriptura
dicit: <i>Filii autem David erant sacerdotes Dei (II Reg. VIII, 18)</i>.
Isti fortitudinem gentium comedent, et in divitiis earum admirabiles erunt.
Corona enim patrum gloria liberorum, et profectus populi, epulae sacerdotum <i>(Prov.
XVII)</i>. De istiusmodi divitiis Paulus scribebat ad Corinthios: <i>Gratias
ago Deo meo per Jesum Christum, quoniam in omnibus divites facti estis in eo,
in omni verbo, et in omni scientia, sicut testimonium Christi confirmatum est
in vobis, ut in nullo indigeatis in ulla gratia (II Cor. I, 4 seqq.)</i>.
Fortitudo autem gentium triumphus est Martyrum: et nos in eorum gloria superbi
sumus, non ea superbia quae in vitio est, cui Deus resistit, ut humilibus det
gratiam; sed ea quae pro potentia et gloria accipitur <i>(Jacob. IV)</i>. Unde
et Moysi cornuta facies erat <i>(Exod. XXXIV)</i>, qui dicere poterat: <i>In te
inimicos nostros cornu ventilabimus (Ps. XLIII, 6)</i>. Et pro superbia
gloriae, interpretatus est Aquila, <span class=g>&#954;&#945;&#8054; &#7952;&#957;
&#948;&#8057;&#958;&#8131; &#945;&#8016;&#964;&#8182;&#957;
&#960;&#959;&#961;&#966;&#8059;&#961;&#8115; &#7952;&#957;
&#948;&#8059;&#963;&#949;&#963;&#952;&#945;&#953;</span>, id est, <i>purpura
vestiemini;</i> ut insigne regii decoris ostenderet. Quodque sequitur: <i>Pro
confusione duplici, et pro rubore laudabunt partem suam,</i> quod in
Septuaginta non habetur, sic mihi explanandum videtur. Pro eo quod duplicem
habebatis confusionem, tam super populo Judaeorum, qui a Deo recesserat, quam
super nationibus, quae idolis serviebant, videbitis eos conversos ad timorem
Dei, laudare partem suam. Haud dubium quin Dominum, de quo loquebatur et
sanctus: <i>Pars mea Dominus (Ps. LXXII, 26)</i>. Hoc autem nemo potest
dicere, nisi qui aliam partem non habet. Quia igitur vos super eis duplicem
habuistis confusionem et ruborem peccati eorum, super quo ipsi non
erubescebant, propterea in terra sua, id est, in terra mitium atque viventium,
duplicia possidebunt: cum et praesentibus crediderint, et futuris. Et habebunt
laetitiam sempiternam. Pro quo in Septuaginta legitur, <i>sic terram secundo
possidebunt.</i> Et gaudium sempiternum erit super caput eorum, ut qui
possederant terram in Judaeae angustissimis finibus, postea universum orbem
possideant. De qua terra Pater loquitur Salvatori: <i>Postula a me, et dabo
tibi gentes haereditatem tuam, et possessionem tuam terminos terrae (Ps.
II, 3)</i>. Hoc autem praestitit Dominus, qui diligit judicii veritatem, et
odio habet rapinam in holocausto. Pro quo Septuaginta transtulerunt, <i>rapinam
de iniquitate:</i> quasi aliqua sit rapina quae non ex iniquitate consistat.
Ergo quod dicit, hoc est: Magis Deus justorum diligit paupertatem, quam divitum
munera, quae de rapinis sunt et iniquitate.</p>

<p><i>(Vers. 8, 9.) Et dabo opus eorum in veritate, et foedus perpetuum
feriam eis. Et scietur</i> [Vulg. <i>scient</i>] <i>in gentibus semen eorum, et
germen eorum in medio populorum. Omnes qui viderint eos, cognoscent eos, quia
isti sunt semen, cui benedixit Dominus.</i> LXX: <i>Et dabo laborem eorum
justis, et testamentum aeternum ponam cum eis. Et scietur in gentibus semen
eorum, et nepotes eorum in medio populorum. Omnis qui viderit eos, cognoscet
illos, quia isti sunt semen benedictum a Deo.</i> Deus qui diligit justitiam
atque judicium, et detestatur holocausta violenta (quidquid enim de rapinis
est, quasi mercedem scorti reputat, et pretium canis,) [<i>Al.</i> carnis] ipse
eorum qui secundo possederint terram, et quos duplici laetitia coronarit,
laborem dabit justis, sive ut melius habetur in Hebraico, <i>in veritate:</i>
ut nequaquam sicut in Lege umbra veritatis, sed ipsa sit veritas. Et pactum
feriet sempiternum, non quale Moysi dederat, quod praeteriit; sed pactum
Evangelii, de quo loquitur Christus: <i>Coelum et terra pertransibunt, verba
autem mea non praeteribunt (Matth. XXIV, 35)</i>. Et tunc scietur in
gentibus semen Apostolicum, et omnes futurae generationes suscipient sementem
doctrinae Dei: nequaquam illud dicentes, in quo populus prius circumcisionis
errabat dicens: <i>Quid enim aliud, nisi semen quaerit Deus?</i> Omnis qui
viderit eos, prima fronte cognoscet, quia semen sit cui benedixerit Dominus.
Quis enim ex ordine vitae, mansuetudine, continentia, hospitalitate, cunctisque
virtutibus non intelligat populum Dei? Et quis non e contrario detestetur
cruentas Israelis manus, adversum quos imprecatur Propheta, dicens: <i>Imple,
Domine, facies eorum ignominia (Ps. LXXXII, 17)</i>.</p>

<p><i>(Vers. 10, 11.) Gaudens gaudebo in Domino, et exsultavit</i>
[Vulg. <i>exsultabit</i>] <i>anima mea in Deo meo: quia induit me vestimentis
salutis et indumentis justitiae circumdedit me, quasi sponsum decoratum corona,
et quasi sponsam ornatam monilibus suis. Sicut enim terra profert germen suum,
et sicut hortus semen suum germinat: sic Dominus Deus germinabit justitiam et
laudem coram universis gentibus.</i> LXX: <i>Gaudio laetabuntur in Domino,
exsultet anima mea in Domino. Induit enim me vestimento salutis, et tunicam
laetitiae circumdedit mihi. Sicut sponsum mitra, et sicut sponsam ornavit mundo
muliebri, et sicut terram efferentem florem suum, et sicut hortus semina sua
germinat: sic Dominus Deus profert justitiam et laudem in conspectu omnium
gentium.</i> Principium capituli juxta LXX, qui dixerunt: <i>Gaudio laetabuntur
in Domino,</i> fini superioris capituli copulatur. Juxta Hebraeos vero alterius
capitis exordium est, in quo introducitur Ecclesia, Christi respondere
sermonibus: <i>Gaudens gaudebo in Domino, et exsultabit anima mea in Deo meo.</i>
Nequaquam in patribus, sicut Judaei gloriabantur, dicentes: <i>Semen Abraham
sumus, et nemini umquam servivimus (Joan. VIII, 33)</i>; sed in Deo,
Scriptura dicente: <i>Multitudinis autem credentium erat cor unum et anima una</i>
<i>(Act. IV, 32)</i>. Redditque causas laetitiae: <i>Quia induit me vestimento
salutis, et indumento,</i> sive <i>tunica justitiae atque laetitiae,</i> quae
Hebraice dicitur MAIL <span dir=RTL>(&#1502;&#1506;&#1497;&#1500;)</span><span
dir=LTR></span><span dir=LTR></span>, <i>ornavit atque circumdedit.</i>
Quotquot enim in Christo baptizati sumus, induimur Christo, et habemus tunicam
justitiae: qui factus est nobis sanctitas, justitia, et redemptio <i>(Galat. I)</i>.
Ponitque similitudinem duorum in Ecclesia agminum, perfectorum atque
incipientium <i>(I Cor. I)</i>. Perfectos sponsi comparat pulchritudini;
incipientes sponsae assimilat ornatui. Perfectus erat Paulus, qui quasi sponsus
decoratus corona atque coronandus, sive, ut Aquila transtulit, <span
class=g>&#7985;&#949;&#961;&#945;&#964;&#949;&#965;&#956;&#8051;&#957;&#959;&#962;
&#963;&#964;&#949;&#966;&#8049;&#957;&#8179;</span>, quod in lingua
nostra dicitur, <i>sacerdoti portans coronam,</i> loquentis in se Christi
auctoritate dicebat: <i>Certamen bonum certavi, cursum consummavi, fidem
servavi: de caetero reposita est mihi corona justitiae (II Tim. IV, 7)</i>.
Et in alio loco: <i>Quotquot ergo perfecti, hoc sapiamus (Philipp. III,
15)</i>. Incipiens autem erat comparatione plenitudinis, quando ex persona
incipientium loquebatur: <i>Cum essem parvulus, sicut parvulus loquebar, sicut
parvulus sapiebam, sicut parvulus cogitabam (I Cor. XIII, 11)</i>. Et
iterum: <i>Ex parte videmus, et ex parte cognoscimus, donec veniat quod
perfectum est (Ibid., 9)</i>. Et ideo sponsae assimilatur ornatui, quae
ornatur mundo muliebri, sive ut caeteri transtulerunt, <i>vasis,</i> vel <i>monilibus
suis.</i> Ponitque alterius comparationis exempla, quorum prius ad sponsum,
sequens refertur ad sponsam. Sicut terra profert germen suum, et coelestibus
pluviis irrigatur: et sicut hortus semen suum germinat, qui fontium atque
fluviorum aquas desiderat: sic, inquit, Dominus germinabit justitiam atque
laetitiam coram cunctis gentibus: nequaquam coram Israel, ut supercilium
decutiat Judaeorum; sed cunctis gentibus, quae in Ecclesia congregantur.</p>

<p><i>(Cap. LXII.—Vers. 1 seqq.) Propter Sion non tacebo, et propter
Jerusalem non quiescam, donec egrediatur ut splendor justus ejus, et salvator
ejus ut lampas accendatur. Et videbunt gentes justum tuum, et cuncti reges
inclytum tuum, et vocabitur tibi nomen novum, quod os Domini nominavit. Et eris</i>
[Vulg. <i>Erit</i>] <i>corona gloriae in manu Domini, et diadema regni in manu
Dei tui.</i> LXX: <i>Propter Sion non tacebo, et propter Jerusalem non
relinquam: donec egrediatur sicut lumen justitia ejus, et salutare illius sicut
lampas ardeat. Et videbunt gentes justitiam tuam, et omnes reges gloriam tuam,
et vocabit te nomen novum, quod os Domini nominabit. Et eris corona decoris in
manu Domini, et diadema regni in manu Dei tui.</i> Dixerat Dominus atque
Salvator, <i>Spiritus Domini super me, propter quod unxit me (Luc. IV,
18)</i>, usque ad eum locum ubi scriptum est: <i>Omnes qui viderint eos,
cognoscent, quia isti sunt semen cui benedixit Dominus (Isai. LXI, 1)</i>.
Post quam repromissionem, respondit Ecclesia: <i>Gaudens gaudebo in Domino,</i>
quae in tertio graduum psalmo, ex persona populi poenitentis, laeta cantavit: <i>Laetatus
sum in his quae dicta sunt mihi, in domum Domini ibimus (Ps. CXXI, 1)</i>;
nunc prophetae introducitur persona dicentis: <i>Propter Sion non tacebo, et
propter Jerusalem non quiescam.</i> Diebus, inquit, ac noctibus ora non
claudam, nec mea umquam reticebit oratio; sed tamdiu clamabo, et precibus
jungam preces, donec veniat qui promissus est, et splendore suo cunctum orbem
illuminet. Quis sit iste quem quaerit, quem venire desiderat, ponit
manifestius: <i>Donec egrediatur ut splendor justus ejus, et salvator ejus ut lampas
accendatur.</i> Sive juxta LXX: <i>Donec exeat sicut lux justitia ejus, et
salutare illius sicut lampas ardeat.</i> Quae dicebat in Evangelio: <i>Ego sum
lux mundi (Joan. VIII, 12)</i>: quae cum in Sion et in Jerusalem fuerit
accensa, nequaquam in sola splendebit Judaea, sed dicetur ad eam: Lumen quod in
te est, accensum est; quod egressum est ex Patre, in tuis coepit ardere
finibus, et omnes gentes illuminabit <i>(Matth. VI)</i>. <i>Et cuncti reges
videbunt inclytum tuum,</i> o Jerusalem et Sion: qui de tua stirpe generatus
est, qui in te exaltatus patibulo, omnes traxit ad se: ita ut gentes videant
justitiam ejus, qua cunctorum Creator misertus est gentibus: et reges gloriam
illius, qua glorificatus in cruce est, et omnia suo imperio regna subjecit.
Denique nequaquam vocabitur Jerusalem et Sion, sed nomen novum accipiet, quod
ei Dominus imposuerit, dicens ad apostolum Petrum: <i>Tu es Petrus, et super
hanc petram aedificabo Ecclesiam meam, et portae inferi non praevalebunt
adversus eam (Matth. XVI, 18)</i>. Quod vocabulum a nomine Domini derivavit,
ut dicatur Dominicum. Et populus illius nequaquam veteri nomine appelletur
Israel, sed novo, id est, christianus. Eritque quasi corona decoris in manu
Domini, et quasi diadema regni in manu Dei sui, quando eam coronaverit turba
credentium, et diadema imperii, quod Martyres gemmarum suarum varietate
distinxerint, fuerit in manu Dei ut filium suum eorum coronet victoriis. Unde
et apostolus Paulus loquebatur ad Sanctos: <i>Gaudium et corona mea</i>.</p>

<p><i>(Vers. 4.) Non vocaberis ultra derelicta, et terra tua non
vocabitur amplius desolata: sed vocaberis voluntas mea in ea, et terra tua
habitata, quia complacuit Domino in te: et terra tua inhabitabitur.</i> LXX: <i>Et
nequaquam ultra vocaberis derelicta, et terra tua non vocabitur adhuc deserta.
Vocaberis enim voluntas mea, et terra tua habitata.</i> Pro Sion et Jerusalem
vocaberis Ecclesia, et Dominicum: pro Judaeis appellabuntur Christiani. Nec hoc
eris vocabulorum fine contenta; sed quae prius vocabaris <i>relicta,</i> quod
Hebraice dicitur AZUBA <span dir=RTL>(&#1506;&#1494;&#1493;&#1489;&#1492;)</span><span
dir=LTR></span><span dir=LTR></span>, vocaberis EPESI-BA <span
dir=RTL>(&#1495;&#1508;&#1510;&#1497;&#1470;&#1489;&#1492;)</span><span
dir=LTR></span><span dir=LTR></span>, quod interpretatur <i>voluntas mea in
ea;</i> et terra tua quae prius vocabatur SEMEMA <span
dir=RTL>(&#1513;&#1502;&#1502;&#1492;)</span><span dir=LTR></span><span
dir=LTR></span>, <i>desolata</i> sive <i>deserta,</i> postea vocabitur BULA
<span dir=RTL>(&#1489;&#1506;&#1493;&#1500;&#1492;)</span><span
dir=LTR></span><span dir=LTR></span>, quod Aquila interpretatus est <span
class=g>&#7952;&#963;&#967;&#951;&#956;&#8051;&#957;&#951;</span>;
Symmachus et Theodotio <span class=g>&#963;&#965;&#957;&#969;&#954;&#953;&#963;&#956;&#941;&#957;&#951;</span>;
Septuaginta <span class=g>&#959;&#7984;&#954;&#959;&#965;&#956;&#8051;&#957;&#951;</span>,
quae omnia, <i>habitatam, possessamque</i> significant. Hoc est autem Hebraicae
consuetudinis, ut ex eventu rebus vocabula semper imponant: sicut <i>Abram,</i>
qui prius dicebatur, <i>pater excelsus:</i> quando audivit repromissionem: <i>Et
in semine tuo benedicentur omnes gentes (Genes. XII, 3)</i> appellatus
est <i>pater multarum gentium,</i> id est, <i>Abraham.</i> Et Domino Salvatori
supra nomen imponitur: <i>Cito spolia detrahe, velociter praedare (Isai.
VIII, 1)</i>. Filii quoque Zebedaei, quorum unus vocem tonitrui emittere
poterat <i>(Marc. III)</i>: <i>In principio erat Verbum, et Verbum erat apud
Deum, et Deus erat Verbum (Joan. I, 1)</i>, appellati sunt BANEREEM <span
dir=RTL>(&#1489;&#1504;&#1497;&nbsp;&#1512;&#1506;&#1501;)</span><span
dir=LTR></span><span dir=LTR></span>, quod interpretatur, <i>filii tonitrui.</i>
Quod autem sequitur: <i>Quia complacuit Domino in te, et terra tua
inhabitabitur,</i> a Septuaginta praetermissum est, causasque reddidit quare
appellatur EPHSI <span dir=RTL>(&#1495;&#1508;&#1510;&#1497;)</span><span
dir=LTR></span><span dir=LTR></span>, et quare appellatur BULA <span
dir=RTL>(&#1489;&#1506;&#1493;&#1500;&#1492;)</span><span
dir=LTR></span><span dir=LTR></span>, quoniam complacuerit sibi Dominus in
Sion, et terram ipsius habitabilem fecerit, quae prius Judaico fuerat errore
deserta. Sive hoc ipsum referamus ad Ecclesiam, quae possessa prius ab idolis,
deserta fuerat a Deo.</p>

<p><i>(Vers. 5.) Habitabit enim juvenis cum virgine, et habitabunt in te
filii tui. Et gaudebit sponsus super sponsa, gaudebit super te Deus tuus.</i>
LXX: <i>Et sicut habitans juvenis cum virgine, sic habitabunt filii tui. Et
erit quomodo laetatur sponsus super sponsa, sic laetabitur super te Dominus.</i>
Dicit et Apostolus: <i>Viri, diligite uxores vestras, sicut et Christus
Ecclesiam (Ephes. V, 25)</i>. Cumque in alio loco posuisset exemplum: <i>Propter
hoc relinquet homo patrem et matrem, et adhaerebit uxori suae, et erunt duo in
carne una,</i> intulit, <i>Sacramentum hoc magnum est: ego autem dico in
Christo et in Ecclesia (Ephes. V, 31, 32)</i>. Si ergo propter
brevitatem temporis, quod in arcto est, sic debent viri habere uxores suas, quasi
non habeant: quanto magis inter sponsum et sponsam erit sancta conjunctio? Iste
est sponsus de quo in duodevicesimo psalmo canitur: <i>Et ipse tamquam sponsus
procedens de thalamo suo (Ps. XVIII, 6)</i>. Et ista sponsa quae
crebrius in Cantico scribitur Canticorum, quae non habet rugam nec maculam <i>(Cant.
IV)</i>. Quam Paulus desiderat offerre uni viro virginem castam, ut sit sancta
corpore et spiritu <i>(I Cor. II)</i>. De qua et sub nomine charissimi,
quadragesimus quartus psalmus canit: <i>Astitit regina a dextris tuis in
vestitu deaurato, circumdata varietate (Vers. 10)</i>. Sicut igitur
sponsus gaudet in sponsa, juvenisque cum virgine, in quibus exemplis sancta
conjunctio est: sic Dominus laetabitur in ea, cujus nomina fuerint immutata.</p>

<p><i>(Vers. 6, 7.) Super muros tuos, Jerusalem, constitui custodes:
tota die et tota nocte perpetuo non tacebunt: qui reminiscimini Domini, ne
taceatis, et ne detis silentium ei, donec stabiliat et donec ponat Jerusalem
laudem in terra.</i> LXX: <i>Et super muros tuos, Jerusalem, constitui
custodes, tota die et tota nocte qui numquam tacebunt, recordantes Domini: non
est enim vestri similis si correxerit, et faciet Jerusalem gaudium super
terram.</i> Propheta dixerat: <i>Propter Sion non tacebo, et propter Jerusalem
non quiescam,</i> et caetera usque ad eum locum, ubi nunc capitulum terminatum
est: <i>Gaudebit sponsus super sponsa: gaudebit super te Deus tuus.</i> Seque
promiserat diebus ac noctibus rogaturum, ut Salvator et Justus qui promissus
fuerat, adveniret, et instar lampadis totum illustraret orbem. Post quae introducitur
persona Dei loquentis ad Jerusalem, id est, Ecclesiam primitivorum, et eam quae
in Apostolis ac per Apostolos aedificata est: <i>Super muros tuos constitui
custodes,</i> quos vel Angelos, vel Apostolos, et omnes principes ejus atque
doctores accipere possumus. Qui custodiunt muros Ecclesiae, ne adversarius
noster diabolus, qui quasi leo rugiens circuit, et quaerit quomodo possit
intrare <i>(I Petr. V)</i>, occasionem accipiat ad gregem Domini devastandum.
Qui custodes nec diebus debent nec noctibus tacere, nec in laetis, nec in
trictibus; sed semper Domini clementiam deprecari, ut grex illius et muri
Jerusalem custodiantur et vallentur ejus auxilio. Unde et ad eosdem custodes
atque doctores sermo dirigitur: O vos qui recordamini Domini, ejusque
clementiam die ac nocte precibus fatigatis, cavete ne umquam in ore vestro
sileat oratio. <i>Ne detis silentium ei,</i> subauditur, Domino; sed semper
molesti sitis, opportune, importune, et imitemini interpella tricem duri
judicis. Si enim ille mentis ferociam assidua imprecatione deposuit, quanto
magis Pater coelestis bona dabit petentibus se? Tamdiu autem rogare debetis,
donec Jerusalem, quae in Judaeis concidit, et in exemplum est atque maledictum,
in totius orbis terrarum laude versetur. Mirorque quid voluerint Septuaginta,
pro eo quod habetur in Hebraeo, <i>ne detis silentium ei, donec stabiliat et
ponat Jerusalem laudem in terra,</i> dicere, cujus sensus in superioribus non
cohaeret: <i>Non est enim vobis similis, si corrigat, et faciat Jerusalem
gaudium super terram.</i> Nisi forte hoc artifici eloquio coaptemus, ut dicatur
ad custodes Ecclesiae, nullum eorum similem fore qui praedicatione sua
fecerint, ut corrigatur, et fiat Jerusalem gaudium omnis terrae.</p>

<p><i>(Vers. 8, 9.) Juravit Dominus in dextera sua et brachio
fortitudinis suae. Si dedero triticum tuum ultra cibum inimicis tuis: et si
biberint filii alieni vinum tuum, in quo laborasti: quia qui congregant illud,
comedent, et laudabunt Dominum: et qui comportant illud, bibent in atriis
sanctis meis.</i> LXX: <i>Juravit Dominus per dexteram suam, et per
fortitudinem brachii sui, si ultra dedero triticum meum ut sit in cibum
inimicis tuis, et si ultra biberint filii alieni vinum tuum in quo laborasti:
sed qui congregaverint, comedent ea, et laudabunt Dominum; et qui
congregaverint, bibent ea in atriis sanctis meis.</i> Omnipotens Deus, qui
dixerat ad Ecclesiam, <i>Super muros tuos constitui custodes, qui perpetuo non
tacebunt,</i> quibusque praecipiam, ut numquam orare desistant, nisi
impetraverint quod precantur, nunc jurat per dexteram suam et brachium
fortitudinis suae. De quo crebro diximus, quod sit Dominus noster atque
Salvator, qui juxta Apostolum, Dei virtus est Deique sapientia <i>(I Cor. I)</i>.
Jurat autem quod triticum et vinum Jerusalem nequaquam cedat in hostium cibos,
nec alienigenae labore illius pertruantur; sed quicumque in lacrymis
seminaverint, in gaudio metant, et qui messuerint, abjectisque paleis, purum
frumentum in horrea congregaverint, ipsi comedant labores manuum suarum, et
Dominum aeterna laude sustollant, et bibant vinum in atriis sanctis ejus. Quod
vel multas apud Patrem intelligimus mansiones, si de futura in regno coelorum
accipimus beatitudine, vel certe Ecclesias in toto orbe divisas, in quibus
plantati, postea in domo Domini florebimus. Quando autem dicit: <i>Nequaquam
ultra dabo triticum tuum inimicis tuis: et vinum tuum alienigenae non bibent,
in quo laborasti,</i> ostendit laborem antea Judaeorum, et omnia opera eorum a
daemonibus fuisse possessa, quando inter Deum et idola fluctuabant, quando eis
dicebat Elias: <i>Usquequo claudicatis utroque pede? si Dominus est Deus,
sequimini illum (III Reg. XVIII, 21)</i>. Et juxta typicam historiam,
quae in Judicum libro narratur, veniebant Madianitae, et usque ad Gazam fructus
ejus devastabant, ita ut cibus hominum in escas brutorum animantium verteretur <i>(Judic.
VI)</i>. Hoc est autem triticum, et hoc vinum, quod non comedent nisi laudantes
Dominum, et non bibent, nisi in atriis sanctis ejus, de quo Dominus in passione
dicebat: <i>Amen amen dico vobis, non bibam de genimine vitis hujus, donec
illud bibam novum in regno Patris mei (Marc. XIV, 25)</i>. Quae ex parte
complentur in Ecclesia, quando dicit Dominus discipulis suis: Bibite, amici
mei, et inebriamini, fratres, quod vinum laetificat cor hominis <i>(Ps. CIII)</i>.
Et in plena luce atque meridie bibitur a Joseph cum fratribus suis <i>(Gen. IV)</i>.
Et complebitur plenius, quando inebriabitur terra benedictionibus Domini.
Triticum quoque de quo panis coelestis efficitur, illud est, de quo loquitur
Dominus: <i>Caro mea vere est cibus.</i> Rursumque de vino: <i>Et sanguis meus
vere est potus (Joan. VI)</i>.</p>

<p><i>(Vers. 10-12.) Transite, transite per portas, praeparate viam
populo, planum facite iter, et eligite lapides, elevate signum ad populos. Ecce
Dominus auditum fecit in extremis terrae: dicite filiae Sion, Ecce Salvator
tuus venit: ecce merces ejus cum eo, et opus ejus coram illo. Et vocabunt eos
populus sanctus, redemptus</i> [Vulg. <i>redempti</i>] <i>a Domino. Tu autem
vocaberis quaesita civitas, et non derelicta.</i> LXX: <i>Ite per portas meas,
et viam facite populo meo: et lapides de via projicite. Levate signum in
gentes: ecce enim Dominus fecit auditum usque ad extremum terrae. Dicite filiae
Sion: Ecce Salvator tuus venit, habens mercedem suam secum, et opus suum ante
faciem suam: et vocabit eum populum sanctum, redemptum a Domino. Tu autem
vocaberis requisita civitas, et non de elicta.</i> Praecepit custodibus murorum
Jerusalem, quibus ante praeceperat ne tacerent, ne aliquando orare desisterent,
ut transeant per portas Jerusalem, et viam faciant populo. Quod semijudaei in
ultimo tempore, quando post plenitudinem gentium salvandus est Israel, et ad
Dominum rediturus, futurum esse contendunt. Alii vero in regno coelorum
explendum putant, quando erit vera laetitia, et unusquisque recipiet secundum
meritum suum, ac nequaquam Dominum in humilitate conspiciant, sed in habitu
sentiant judicantis, quando veniet super nubes cum Angelorum multitudine, ut
reddat unicuique secundum opus suum. Nos autem secundum coeptam explanationem
possumus haec et in primo adventu intelligere, ut dicamus praecipi Apostolis et
Apostolicis viris, ut ingrediantur et transeant per portas quibus infernus non
praevalet, et omnia tollant impedimenta de via, ut absque aliquo scandalo
populus Ecclesiam Salvatoris introeat. Unde et Joannes clamabat in eremo. <i>Ego
sum vox clamantis in deserto, sicut Isaias dixit: Parate viam Domini, rectas
facite semitas ejus: omnis vallis implebitur, et omnis mons et collis
humiliabitur (Joan. I, 23; ad Isai. XL, 3, 4)</i>. Aliisque verbis nunc
idem sensus dicitur, Elegit lapides vir Ecclesiasticus, qui omnem emollit de
credentium corde duritiam. De quibus idem Baptista dicebat: <i>Potens est Deus
de lapidibus istis suscitare filios Abrahae (Matth. III, 9)</i>. Vel
juxta Septuaginta, projicit de via lapides qui infideles a credentibus separat.
Quod ne putarent Judaei de se dici, jungitur: <i>Levate signum in gentes,</i>
et ad populos nationum, ut nequaquam unius terrae Judaeae ad salutem
provocentur angustiae, sed auditum fiat in extremis terrae, ut passionem omnium
Creatoris totus mundus exaudiat. <i>Dicite,</i> inquit, <i>filiae Sion.</i>
Quae vel ideo appellatur filia Sion, quia primum orta est ex Judaeis, de qua
dicit in Cantico Canticorum: <i>Filii matris meae pugnaverunt adversum me (Cant.
I, 5)</i>; vel certe propterea filia, quia a Deo adoptionis nomen accepit.
Quotquot enim susceperunt eum, dedit eis potestatem ut filii Dei fierent <i>(Joan.
I)</i>. Quid est autem quod jubentur magistri atque doctores Sion filiae
nuntiare? <i>Ecce Salvator tuus venit,</i> qui in Hebraico dicitur <i>Jesus.</i>
Unde et Gabriel ad Joseph: <i>Et vocabis,</i> inquit, <i>nomen ejus Jesum, ipse
enim salvum faciet populum suum a peccatis eorum (Matth. I, 21)</i>. Qui
Salvator, credentium judex est omnium, ut reddat unicuique secundum opera sua:
justis praemia; peccatoribus aeterna supplicia <i>(Matth. XVI)</i>. <i>Et
vocabit,</i> inquit, <i>eos</i> ipse Dominus atque Salvator. Sive juxta
Hebraicum, <i>vocabunt eos</i> Apostoli et Apostolici viri, <i>populum sanctum
et redemptum a Domino,</i> qui redempti sunt Christi sanguine. Ipsa quoque
civitas nequaquam appellabitur <i>derelicta,</i> ut prius vocata fuerat, vel in
Judaeis, propter negotiationem? vel in gentibus, propter idololatriam, sed <i>requisita,</i>
ut Hebraice dicitur DRUSA <span dir=RTL>(&#1491;&#1512;&#1493;&#1513;&#1514;)</span><span
dir=LTR></span><span dir=LTR></span>; ut pro augmentis et varietate virtutum,
nova semper accipiant nomina.</p>

<p><i>(Cap. LXIII.—Vers. 1.) Quis est iste, qui venit de Edom, tinctis
vestibus de Bosra? Iste formosus in stola sua, gradiens in multitudine
fortitudinis suae.</i> LXX: <i>Quis est iste qui venit de Edom, fulvis vestibus
de Bosor? Sic formosus in stola sua, violentia cum fortitudine.</i> Omnem hunc
locum ab eo loco, ubi juxta LXX dicitur: <i>Illuminare, illuminare, Jerusalem,
quia venit lumen tuum, et gloria Domini super te orta est (Cap. LX, 1)</i>,
usque ad praesens capitulum, ubi dicitur: <i>Quis est iste qui venit de Edom,
tinctis vestibus de Bosra?</i> multi nostrorum referunt ad finem mundi, in quo
sive carnaliter, sive spiritualiter (diversa enim sententia plurimorum est)
explenda contendunt. Nos autem quia et supra in hoc eodem capitulo legimus: <i>Spiritus
Domini super me, propter quod unxit me, annuntiare pauperibus misit me:</i>
quod Dominus atque Salvator, lecto Isaiae volumine, in Synagoga Judaeorum super
se expletum esse monstravit dicens: <i>Hodie completa est haec Scriptura in
auribus vestris (Luc. IV, 21)</i>; et nunc de eodem dicitur, quod post
passionem ad Patrem cruentus ascenderit, necessitate compellimur, omnia quae
dicuntur, in primo accipere Salvatoris adventu. Neque enim fieri potest, quod
plerique nostrorum facere nituntur, ut varientur tempore, quae operibus
copulata sunt; nec negamus sudoris esse maximi, haec omnia sibi conjungere, et
sic spiritualiter explenda in consummatione monstrare, ut in Christo et juxta
carnem et juxta spiritum, jam completa doceamus. Quia igitur venit filiae Sion
Salvator, cujus merces cum eo est, et opus illius coram illo; et egressus est
justus ut splendor, et Salvator accensus est ut lampas, gavisusque sponsus
super sponsa sua Ecclesia, immo exsultavit super eam Deus suus, qui ipse et
sponsus et Dominus est: propterea secundum assumptionem carnis, et passionem
crucis dicitur ad eum: <i>Ut intingatur pes tuus in sanguine (Ps. LXVII,
24)</i>. Et sub Judae vocabulo in Genesi prophetatur, <i>Juda, te laudabunt
fratres tui: Manus tuae in cervicibus inimicorum tucrum, (Gen. XLIX, 8
et seqq)</i>, <i>adorabunt te filii patris tui. Catulus leonis Juda, ad
praedam, fili mi, ascendisti, requiescens accubuisti ut leo, et quasi leaena:
quis suscitabit eum (Gen. XLIX, 8, 9)</i>? Et iterum: <i>Ligans ad
vineam pullum suum, et ad vitem, o fili mi, asinam suam; lavabit vino stolam
suam, et sanguine uvae pallium suum (Ibid., 11)</i>. Iste est quem
Angelicae potestates videntes ad Patrem ascendere cruentum, imperant caeteris
Angelis, et ab eis audiunt: <i>Levate portas, principes, vestras, et elevamini
portae aeternales, et introibit rex gloriae. Quis est iste rex gloriae? Dominus
fortis et potens, Dominus fortis in praelio (Psal. XXIII, 7, 8)</i>. Et
iterum: <i>Dominus virtutum, ipse est rex gloriae (Ibid., 10.)</i> Haec
praemisimus, ut cum aliis testimoniis etiam praesens capitulum congruere
doceamus. Unde et in Cantico dicitur Canticorum: <i>Fratruelis meus rubicundus
et candidus (Cant. V, 10)</i>; rubicundus in passione; candidus in
resurrectione. Interrogant igitur Angeli, rei novitate perterriti (Mysterium
enim passionis et resurrectionis Christi secundum apostolum Paulum <i>(I Cor.
II)</i>, cunctis retro generationibus fuerat ignoratum). Quis est iste qui de
terra Edom cruentus advenit? EDOM <span dir=RTL>(&#1488;&#1491;&#1493;&#1501;)</span><span dir=LTR></span><span dir=LTR></span>
quippe in linguam nostram et <i>terrenus</i> et <i>cruentus</i> exprimitur. <i>Tinctis
vestibus de Bosra?</i> Quod multi pio errore lapsi, putant de carne Domini
intelligi: id est, BASAR <span dir=RTL>(&#1489;&#1513;&#1512;)</span><span
dir=LTR></span><span dir=LTR></span>, quod verbum si <i>carnem</i>
significaret, scriberetur per mediam litteram SIN, nunc autem per SADE
scribitur, et interpretatur <i>firma</i> atque <i>munita:</i> quod vel de
Jerusalem accipimus <i>(Psal. LIX, 11)</i>. quae firmissimis muris fuit ante
circumdata, in qua passus est Dominus; vel de inferno, de quo in quinquagesimo
nono et in centesimo septimo psalmo scriptum est: <i>Quis deducet me in
civitatem munitam (Psal. CVII, 11)</i>? in qua clausae sunt animae
mortuorum, et circumdata est firmissimis custodiis. Sciendum quoque quod juxta
historiam BOSRA <span dir=RTL>(&#1489;&#1510;&#1512;&#1492;)</span><span
dir=LTR></span><span dir=LTR></span> non sit in Edom, sed in Moab. Sequitur: <i>Sic
formosus in stola sua, gradiens in multitudine fortitudinis suae.</i> De quo et
quadragesimus quartus psalmus canit: <i>Formosus decore prae filiis hominum.
Accingere gladio tuo super femur tuum, potentissime. Specie tua et
pulchritudine tua, intende, prospere procede et regna (Psal. XLIV, 3-5)</i>.
Pro quo Septuaginta transtulerunt, <i>violentia cum fortitudine.</i> Quod quem
sensum habeat prudens lector inquirat. <i>Ego qui loquor justitiam, et
propugnator sum ad salvandum.</i> LXX: <i>Ego qui loquor justitiam, et judicium
salutaris.</i> Respondit Dominus interrogantibus Angelis: Quaeritis qui sim,
qui ad coelos cruentus ascendam, et sanguis quo aspersus sum, non mihi
deformitatem tribuerit, sed decorem? Ego sum cui Pater tradidit omne judicium <i>(Joan.
V)</i>. De quo et Psalmista dicebat: <i>Deus judicium tuum regi da, et
justitiam tuam filio regis (Psal. LXXI, 1)</i>. Qui loquor justitiam: ut
malis mala, et bonis retribuam bona; qui veni pugnare contra adversarias
potestates, et captivis praedicare remissionem, et vinctos de carcere liberare, ut et adversarii
poenas, et captivi sentiant libertatem.</p>

<p><i>(Vers. 2.) Quare ergo rubrum est indumentum tuum, et vestimenta
tua sicut calcantium torcular?</i> LXX: <i>Quare rubra sunt vestimenta tua, et
indumenta tua sicut calcantium torcular, plenum conculcatum?</i> Ubi nunc
dicitur, <i>rubrum,</i> in Hebraeo legitur EDOM <span
dir=RTL>(&#1488;&#1491;&#1493;&#1501;)</span><span dir=LTR></span><span
dir=LTR></span>. Ergo et supra ubi scribitur <i>Edom,</i> non loci vocabulum
est, sed nomen sanguinis. Rursum autem Angeli sciscitantur et dicunt: Didicimus
quod tu sis, qui loqueris justitiam, et salus omnium in tuo sit judicio
constituta. Nunc scire volumus, quare vestimenta tua sint velut musto tincta,
aut quid causae exstiterit, ut tunicam quae desuper texta est, et scindi non
potest, et de utero virginali tantum candorem habuit, quantum nullus fullonum
possit facere super terram, sanguine cruentares? Magis enim tibi clementia
convenit, quam crudelitas: magis candor, quam cruor. Quibus respondit Dominus,
non uno versiculo, ut prius, sed multis verbis: ut omnia doceat ignorantes, ne
rursum quaerere compellantur.</p>

<p><i>(Vers. 3 seqq.) Torcular calcavi solus, et de gentibus non est vir
mecum. Calcavi eos in furore meo, et conculcavi eos in ira mea: et aspersus est
sanguis eorum super vestimenta mea, et omnia indumenta mea pollui</i> [Vulg. <i>inquinavi</i>].
<i>Dies enim ultionis in corde meo, annus redemptionis meae venit. Circumspexi,
et non erat auxiliator: quaesivi, et non erat qui adjuvaret. Et salvavit mihi brachium
meum, et indignatio mea ipsa auxiliata est mihi. Et conculcavi populos in
furore meo, et inebriavi eos in indignatione mea, et detraxi in terram virtutem
eorum.</i> Septuaginta pro eo quod nos diximus, <i>torcular calcavi solus,</i>
interpretati sunt, <i>plenum conculcatum,</i> quod magis cum superiori capitulo
legendum est, quam ut sit sequentis principium. Caetera sic transtulerunt. <i>Et
de gentibus vir non est mecum, et conculcavi eos in furore meo, et confregi eos
quasi terram, et deduxi sanguinem eorum in terram, et omnia vestimenta mea
inquinavi. Dies enim retributionis venit eis, et annus redemptionis adest.
Aspexi, et non erat auxiliator: consideravi, et nullus qui praeberet auxilium;
et eruit eos brachium meum, et furor meus advenit, et conculcavi eos in ira mea,
et deduxi in terram sanguinem eorum.</i> Pro torculari quod Hebraice dicitur
GETH <span dir=RTL>(&#1490;&#1514;)</span><span dir=LTR></span><span
dir=LTR></span>, Theodotio ipsum verbum Hebraicum posuit PHURA <span
dir=RTL>(&#1508;&#1493;&#1512;&#1492;)</span><span dir=LTR></span><span
dir=LTR></span>. Sed melius in hoc loco Symmachus, quem et nos secuti sumus. Verbum enim PHURA ambiguum est, et tam <i>torcular,</i>
quam <i>lagunculam</i> plerumque significat. Dicendum est itaque de torculari,
quod juxta Scripturae sanctae consuetudinem, interdum pro ultione atque
suppliciis ponitur peccatorum, interdum in congregatione novorum fructuum. Pro
poenis ponitur atque tormentis, quando Jeremias in Lamentationibus plangens
eversionem Jerusalem loquitur: <i>Torcular calcavit Dominus virgini filiae
Juda, ideo ego ploro (Thren. I, 15, 16)</i>. In bonam partem
inscribuntur psalmi pro torcularibus octavus et octogesimus tertius. De quibus
in suis locis, si vita comes fuerit, Domino praebente, dicetur. Hoc torcular,
in quo et malis supplicia, et bonis praemia a Salvatore calcantur, solus ipse
calcavit, nullumque habuit adjutorem. Neque enim Angelus, aut Archangelus,
Throni, Dominationes, aut ulla coelestium potestatum, humanum corpus assumpsit,
et pro nobis passus est, et conculcavit adversarias fortitudines, atque
contrivit: nisi ille qui loquitur in psalmo: <i>Salvum me fac, Domine, quoniam
defecit sanctus (Psal. XI, 1)</i>; in tantum, ut etiam confidentissimus,
et in fidei veritate firmissimus apostolus Petrus, timore territus fugerit,
immo Dominum negarit <i>(Matth. XXVII)</i>. Quodque sequitur: <i>Et aspersus
est sanguis eorum super vestimenta mea, et omnia indumenta mea pollui,</i>
nequaquam sic intelligendum, ut daemones et adversarias potestates sanguinem
habere credamus: sed tropologice accipienda sunt omnia, quando clementissimus
Deus ad erudiendum populum suum, et captivitatis vinculis liberandum, hostes
ferire compellitur. <i>Dies enim,</i> inquit, <i>ultionis in corde meo: annus
redemptionis meae venit.</i> De quo et supra <i>(Ad cap. LXI)</i> legimus, in
bonam partem praedicare annum Domini acceptum, et diem retributionis Deo
nostro; et nunc tam in malam quam in bonam. In malam: <i>Dies enim ultionis in
corde meo.</i> In bonam: <i>Annus redemptionis meae venit;</i> ut eo tempore
quo puniuntur adversarii, Dei populus liberaretur, immo redimatur pretioso
sanguine agni qui in Joannis Apocalypsi dicitur trucidatus. De hac
retributionis die et Moyses sancto Spiritu prophetabat: <i>Et retribuet
vindictam inimicis, et odientibus se restituet. Circumspexi, et non erat
auxiliator: quaesivi, et non erat qui adjuvaret (Deut. XXXII, 41)</i>.
Qui et in psalmo dixerat: <i>Et exspectavi qui contristaretur, et non fuit, et
qui consolaretur, et non inveni (Psal. LXVIII, 21)</i>. Ipse enim cum
esset in forma Dei, non est rapinam arbitratus aequalem se esse Deo, sed
semetipsum exinanivit <i>(Philipp. II)</i>, formam servi accipiens, et factus
obediens Patri usque ad mortem, mortem autem crucis, et propterea donavit ei
nomen super omne nomen, ut salvaret sibi credentes dextera sua; et indignatio
ejus quae erat contra adversarios, Dei populum liberaret. Sive eruit credentes
in brachio suo, et furorem suum ultra non distulit: deduxitque sanguinem eorum
in terram, vel daemonum <span class=g>&#964;&#961;&#959;&#960;&#953;&#954;&#8182;&#962;</span>,
vel certe sanguinem Judaeorum: pro quo caeteri interpretes, <i>contentionem</i>
transtulerunt; qui omni studio nitebantur, ut vinctum populum dimitterent.</p>

<p><i>(Vers. 7.) Miserationum Domini recordabor; laudem Domini super omnibus
quae reddidit nobis Dominus, et super multitudinem bonorum domui Israel, quae
largitus est eis secundum indulgentiam suam, et secundum multitudinem
miserationum suarum.</i> LXX: <i>Misericordiae Domini recordatus sum, virtutes
Domini recordabor in omnibus quae reddidit nobis: Dominus judex bonus domui
Israel, retribuet nobis secundum misericordiam suam, et secundum multitudinem
justitiae suae.</i> Finito, ut nos arbitramur primo, ut plerique aestimant
secundo Salvatoris adventu, in quo subauditur, judicantis, immo pugnantis vox,
suosque et populi sui adversarios trucidantis, cruentus victorque describitur:
incipit alia <span class=g>&#960;&#949;&#961;&#953;&#954;&#959;&#960;&#942;</span>,
in qua ex persona populi Propheta loquitur, enarrans beneficia in se Dei, et
sui cordis duritiam, ob quam et Jerusalem incendio, et Israel captivitati
traditus sit. Quod Judaei ad Babylonica referunt tempora. Nos autem ordine et
ratione monstravimus, de praesenti dici tempore, in quo Romanis serviunt, et
excluso Israele, gentium turba successit. Curramus igitur per singula orationis
membra, et ea, ne laciniosa sit expositio, breviter edisseramus. Pressus
pondere malorum, in nullo alio nisi in Dei misericordia spem habeo; qui facit
misericordiam in millia diligentibus se, et extendit misericordiam suam his qui
cognoscunt eum. Ex quo ostenditur, diligentibus et cognoscentibus Deum,
misericordiam Domini subvenire. Non est enim volentis, neque currentis, sed
miserentis Dei <i>(Rom. IX)</i>. Et nisi Dominus aedificaverit domum, et
custodierit civitatem, in vanum vigilat qui aedificat et custodit eam <i>(Ps.
CXXVI)</i>. Ipse enim virtutem tribuet, ut faciamus fortitudinem, et possimus
dicere: Fortitudo mea et auxilium, et refugium meum in die malorum meorum <i>(Jerem.
XVI)</i>. Quae in praesenti loco, non pro vitiis atque peccatis, sed pro
angustiis debemus accipere. Quod autem juxta Septuaginta sequitur: <i>Virtutes
Domini recordabor in omnibus quae retribuit mihi,</i> pro quo in Hebraico, <i>laudes
Domini,</i> continentur, signa intelligamus atque miracula, pro quibus ponuntur
saepe virtutes, ut ibi: <i>Gloriam meam alteri non dabo, nec virtutes meas
sculptilibus (Isai. XLII, 8)</i>. Et alibi: <i>Virtutes ejus in insulis
nuntiabunt,</i> vel gentibus totius mundi, vel Ecclesiis quae firma mole
fundatae sunt, et feriuntur potius quam subvertuntur. Interdum virtus nequaquam
pro fortitudine accipitur atque miraculis: sed pro conversatione bona, ut illud
est Apostolorum, Petri: <i>Ministrate in scientia vestra virtutem (I
Petr. I, 5)</i>; et Pauli: <i>Si qua virtus, et si qua laus (Philip. IV,
8)</i>. Juxta quod et in alio loco dicitur: <i>Melior est sterilitas cum virtute.</i>
Prior virtutis intelligentia Deo: secunda hominibus convenit. Pro eo autem quod
nos interpretati sumus: <i>Super omnibus quae reddidit nobis Dominus,</i> quod
potest et in bonam et malam partem accipi, Symmachus manifestius in bonorum
posuit retributione, dicens: <i>Pro omnibus, in quibus benefecit nobis, et pro
multitudine bonitatis, quam super domum Israel exercuit.</i> Pro quo
Septuaginta transtulerunt: <i>Dominus judex bonus domui Israel, retribuit nobis
secundum misericordiam suam, et secundum multitudinem justitiae suae.</i> Hoc
autem non potest dicere, nisi ille qui intelligit juste sustinere quae patitur.
Denique in septuagesimo secundo psalmo, cujus exordium est: <i>Quam bonus
Israel Deus, his qui recto sunt corde,</i> loquitur propheta ex persona eorum,
qui Dei judiciis perturbantur: <i>Mei autem pene moti sunt pedes: pene effusi
sunt gressus mei, pacem peccatorum videns,</i> et caetera, usque ad finem
psalmi. Unde apostolus Paulus qui Dominum judicem bonum justumque cognoverat,
loquitur confidenter: <i>Reposita est mihi corona justitiae, quam reddet mihi
justus judex. Non solum autem mihi, sed et omnibus qui diligunt adventum Domini
et Salvatoris nostri (II Tim. IV, 8)</i>. Nec est inter bonum et justum,
ut haeretici volunt, ulla distantia, eodem scribente: <i>Ergo lex sancta est,
et mandatum sanctum, et justum, et bonum (Rom. VII, 12)</i>, ut
videlicet bonitas in genere, et justitia intelligatur in specie. Quamobrem
scribit ad Romanos: <i>Vix enim pro justo quis moritur: nam pro bono forsitan
quis audeat mori (Rom. III. 7)</i>.</p>

<p><i>(Vers. 8 seqq.) Et dixit: Verumtamen populus meus est; filii non
negantes: et factus est eis Salvator. In omni tribulatione eorum non est
tribulatus, et Angelus faciei ejus salvavit eos: in dilectione sua, et in
indulgentia sua ipse redemit eos, et portavit eos, et levavit eos cunctis
diebus saeculi. Ipsi autem ad iracundiam provocaverunt, et afflixerunt spiritum
sancti</i> [Al. <i>sanctum</i>] <i>ejus; et conversus est eis in inimicum, et
ipse debellavit eos.</i> LXX: <i>Et dixit: Non populus meus, filii nequaquam
reprobabunt. Et factus est eis in salutem ex omni tribulatione eorum: non
legatus, neque Angelus, sed ipse salvavit eos, quod diligeret illos, et
parceret eis, ipse redemit eos, et suscepit illos, et exaltavit omnibus diebus
saeculi. Ipsi autem non crediderunt, et exacerbaverunt Spiritum sanctum ejus:
conversus est eis in inimicum, ipse pugnavit contra eos.</i> Ubi nos
interpretati sumus: <i>In omni tribulatione eorum non est tribulatus,</i> quod
Hebraice dicitur LO, et est negantis adverbium, pro <i>non,</i> legi potest et <i>ipse,</i>
ut sit sensus: In omni tribulatione eorum ipse est tribulatus, id est, Deus: ut
non solum peccata, sed et tribulationes nostras ipse portaret. Ipse enim
infirmitates nostras portat, et pro nobis dolet. Porro Septuaginta posuerunt
aliud quod in Hebraeo non habetur, <i>non legatus, neque Angelus, sed ipse
salvavit eos:</i> de quo in suo dicemus loco. Dixit igitur Deus qui justus est
judex domui Israel, et austeritatem justitiae clementia mitigat judicantis:
Genui quidem filios et exaltavi, et ipsi spreverunt me. Verumtamen quia populus
meus sunt, et semel filii nominati, non peribunt in perpetuum; si me spernere
et negare desierint, sentient Salvatorem: quia in omni tribulatione eorum ipse
tribulatus est. Sive non est tribulatus, ut parumper eos desereret, et nudatos
auxilio suo cogeret ad rogandum. Vel certe nequaquam tribulavit eos, sed e
contrario, caeteris persequentibus, adjutor fuit, misitque Angelum suum, qui
eos de periculo liberaret. Aut juxta Septuaginta, non per Angelos et Prophetas,
et alios sanctos viros salvare voluit populum suum; verum ipse descendit ad
oves perditas domus Israel, ut ovem morbidam suis humeris reportaret, et
drachmam quae perierat inveniret, et luxurioso filio revertenti laetus
occurreret. Propter quod sponsa dicit in Cantico Canticorum: <i>Osculetur me
osculis oris sui.</i> Nequaquam per Patriarchas, Moysen, et Prophetas, sed meum
corpus assumat, in mea carne versetur, Verbum caro fiat, et sic osculetur me
habitans in me, ut sit Emmanuel. Nequaquam igitur ut legatus, nec ut Angelus,
sed ipse salvabit eos qui receperunt salutem: non operum merito, sed charitate
Dei. Sic enim dilexit Deus mundum, ut Filium suum unigenitum daret, ut omnis
qui credit in eum, non pereat, sed habeat vitam aeternam. Quod si prudens
lector tacita cogitatione responderit; quare multi non sunt salvati, si ipse
salvavit eos, et dilexit, et pepercit filiis suis, et redemit eos sanguine suo,
suscepitque et exaltavit assumptos? infertur causa perspicua. Ipsi autem non
crediderunt, et exacerbaverunt Spiritum sanctum ejus, sive <i>sancti illius,</i>
quod Hebraice dicitur CADESO. Voluit itaque Deus salvare cupientes: et
provocavit ad salutem, ut voluntas haberet praemium; sed illi credere
noluerunt. Alioquin et de Joanne scriptum est: <i>Fuit homo missus a Deo, cui
nomen erat Joannes: hic venit, ut praeberet testimonium luci, ut omnes
crederent per eum (Joan. I, 6)</i>. Nec statim in culpa est, si plures
credere noluerunt, sed voluntas venientis haec fuit, ut omnes crederent et
salvarentur. Sin autem qui exasperaverit et afflixerit Spiritum sanctum, vel
Sancti ejus, id est, Christi, Deum exasperat: ejusdem Spiritus sanctus cum
Patre Filioque naturae est. Quamobrem Apostolus praecipit: <i>Nolite
contristare Spiritum sanctum, in quo signati estis (Ephes. IV, 30)</i>.
Qui Spiritus sanctus recedit a corpore subdito peccatis: et in perversam animam
non ingreditur sapientia <i>(Sap. I)</i>. Unde et David conscientia peccatorum,
ne Spiritum sanctum perderet, precabatur dicens: <i>Et Spiritum sanctum tuum ne
auferas a me (Ps. L, 13)</i>. Ut autem sciamus, omnem qui exasperat
Spiritum sanctum, Deum offendere, et de amico inimicum et hostem fieri, Petrus
apostolus significantius in Apostolorum Actibus loquitur: <i>Quare convenit
vobis mentiri Spiritui sancto? non estis hominibus mentiti, sed Deo (Act.
V, 9)</i>. Iste est Spiritus sanctus, de quo in Evangelio Dominus dicebat: <i>Si
diligitis me, mandata mea servate: et ego petam Patrem, et alium Paracletum
dabit vobis, ut sit vobiscum in sempiternum, Spiritum veritatis (Joan.
XIV, 15, 16)</i>. De quo et in Sapientia reperimus, quae nomine Salomonis
scribitur: <i>Sanctus enim Spiritus disciplinae fugiet dolum, et recedet a
cogitationibus stultis (Sap. I, 5)</i>.</p>

<p><i>(Vers. 11 seqq.) Et recordatus est dierum saeculi, Moysi, populi
sui. Ubi est qui eduxit eos de mari cum pastoribus gregis sui? ubi est qui
posuit in medio ejus Spiritum sancti sui? Qui eduxit ad dexteram Moysen brachio
majestatis suae: qui scidit aquas ante eos, ut faceret sibi nomen sempiternum.
Qui duxit</i> [Vulg. <i>eduxit] eos per abyssos quasi equum in deserto non
impingentem. Quasi animal in campo descendens, Spiritus Domini ductor ejus
fuit: sic adduxisti populum tuum, ut faceres tibi nomen gloriae.</i> LXX: <i>Et
recordatus est dierum antiquorum qui eduxit de terra pastorem ovium. Ubi est
qui posuit in eis Spiritum sanctum? qui eduxit dextera Moysen brachium gloriae
suae. Sic eduxit populum suum per validam aquam in conspectu ejus, ut faceret
sibi nomen sempiternum. Adduxit eos per abyssum sicut equum per solitudinem, et
non laboraverunt. Et sicut jumenta per campum descendit Spiritus a Domino, et
dux eorum fuit: sic adduxisti populum tuum, ut faceres tibi nomen gloriae.</i>
Dominus qui de protectore factus est adversarius populi Judaeorum, qui ad
iracundiam provocaverunt Spiritum sanctum ejus, et debellavit eos: ipse
recordatus est antiquorum dierum, quando pro eis Moyses in eremo deprecatus
est, dicens: <i>Aut dimitte eis hanc noxam: aut si non facis, dele me de libro
quem scripsisti (Exod. XXXII, 31, 32)</i>. Veteris igitur Isaias
recordatus historiae, dicit: Ubi est ille Moyses qui eduxit eos de Rubro mari?
ubi est pastor ovium? Ubi ille qui cum caeteris pastoribus gregis Domini
laboravit? Qui impetravit, et posuit Spiritum Dei oratione et precibus suis, in
grege Domini? Aut certe ita intelligendum: ubi est illa clementia Domini, qua
quondam misertus est populo suo, ut Spiritus quoque sancti eis gratiam
tribueret: Qui eduxit in dexteram partem, non in sinistram, Moysen servum suum
brachio majestatis suae: qui scidit aquas ante eos, ut faceret sibi nomen
sempiternum; ut usque in praesentem diem illius potentia narraretur? Duxit enim
populum suum per immensas aquarum abyssos, quasi equum per solitudinem, et
jumenta per planum, et Spiritus Domini ductor ejus fuit, id est, gregis Domini <i>(Exod.
XIV)</i>. Spiritum autem hic Angelum debemus intelligere, qui ductor fuit
populi Israel, juxta illud quod scriptum est: <i>Qui facit Angelos suos
spiritus, et ministros suos ignem urentem (Ps. CIII, 4)</i>. Et in
Epistola ad Hebraeos: <i>Isti sunt administratorii spiritus, qui mittuntur in
ministerium, propter eos qui possessuri sunt salutem (Hebr. I, 14)</i>.
Consideremus illud quod in Actibus Apostolorum scribitur: <i>Spiritus Domini
rapuit Philippum, et non vidit eum ultra eunuchus (Act. VIII, 39)</i>:
an super Angelo debeamus accipere. Sunt qui Angelum in Spiritu sancto haec
fecisse testentur. Manifesta percurrimus, ut in obscurioribus immoremur.</p>

<p><i>(Vers. 15 seqq.) Attende de coelo, et vide de habitaculo sancto
tuo, et gloriae tuae. Ubi est zelus tuus et fortitudo tua? multitudo viscerum
tuorum, et miserationum tuarum super me continuerunt se. Tu enim pater noster:
et Abraham nescivit nos, et Israel ignoravit nos. Tu Domine pater noster,
redemptor noster a saeculo nomen tuum.</i> LXX: <i>Convertere de coelo, et vide
de domo sancta tua, et gloriae tuae: ubi est zelus tuus et fortitudo tua? ubi
est multitudo misericordiarum tuarum, et miserationum tuarum qua sustinuisti
nos? Tu enim es pater noster, quia Abraham non cognovit nos, et Israel non
cognovit nos. Sed tu, Domine pater noster, libera nos: a principio nomen tuum
super nos est.</i> Qui tanta populo praestitisti, quae superior sermo narravit,
ut spiritus quoque tui dignos nos consortio duceres, nunc quoque attende de
coelo, et vide opera nostra, si tamen te digna sunt. Quare avertis faciem tuam
a nobis? Coelum autem dicitur habitaculum sanctum, et domus gloriae ejus <i>(Psal.
XLIII)</i>, juxta illud: <i>Coelum mihi thronus est: terra autem scabellum
pedum meorum (Isai. LXVI, 1)</i>; et in alio loco: <i>Qui habitat in
coelis, irridebit eos;</i> et: <i>Ad te levavi oculos meos, qui habitas in
coelo (Psal. CXII, 1)</i>. Non quo omnipotens Deus, qui tenet coelum
palma et terram pugillo, ullo claudatur loco; sed quo quae sanctiora sunt,
illius locus et habitaculum esse dicantur. Denique Salomon qui aedificavit
domum Dei, ad eum precans loquitur: <i>Coeli coelorum et terra non sufficiunt
tibi (Eccli. XVI, 18)</i>. Et in Oratione Dominica dicitur: <i>Fiat
voluntas tua sicut in coelo, ita et in terra (Matth. VI, 10)</i>.
Ubicumque ergo fit voluntas Dei, illud est habitaculum ejus, et domus Dei. Quod
autem sequitur, <i>Ubi est zelus tuus et fortitudo tua?</i> Illo testimonio
disseramus, quod per Ezechiel ad Jerusalem dicit Deus, quae secuta fuerat
amatores suos: <i>Jam non irascar tibi, et zelus meus recessit a te (Ezech.
XVI, 42)</i>. Et est sensus: Quia peccavimus et nos odisse coepisti, recessit a
nobis zelus tuus, qui non recedit quando loquitur per Zachariam: <i>Zelatus sum
Sion et Jerusalem zelo magno (Zach. I, 14)</i>. Unde et in
consequentibus ait: <i>Et irascar super gentes quae congregatae sunt adversum
eam in circuitu.</i> Recedente autem zelo, recedit et fortitudo Dei, et
paternorum viscerum superatur affectus, dum magnitudine peccatorum incredibilis
Dei clementia vincitur, ut contineat se super auxilio meo, qui me oppressum
videre non poterat. <i>Tu enim,</i> inquit, <i>es pater noster,</i> qui creator
es omnium. Nescit nos Abraham, et ignorat Israel, quia te offendimus, nec
cognoscunt filios, quos a Deo suo intelligunt non amari. Subita nascitur
quaestio, quare Abraham et Israel, hoc est, Jacob posuerit, et Isaac nomen
tacitum sit <i>(Gen. XXXII)</i>? Ad quod respondebimus, principio et fine
posito, etiam media nominari. Sive ita: Abraham de gentibus vocatus ad fidem
est, et pro qualitate prioris et consequentis conditionis, mutationem sortitus
est nominis. Jacob quoque ut appellaretur Israel, multo ad id labore pervenit.
Unde et Abraham tres habuit uxores, et Jacob quatuor: Isaac vero ab initio
usque ad finem nomen possedit antiquum, et Ecclesiae indicans castitatem, una
fuit uxore contentus. Isti igitur qui precantur de peccatoribus commutationem
in meliorem statum, eorum assumunt similitudinem, quibus laeta post tristia
successerunt. Hoc autem est omne quod postulant, ut quia pater eorum est, et
hoc eos dignatus est nomine, non obliviscatur filiorum suorum; ne per ipsos
nomen Dei blasphemetur in gentibus.</p>

<p><i>(Vers. 18, 19.) Quare errare nos fecisti. Domine, in viis tuis:
indurasti cor nostrum, ne timeremus te? convertere propter servos tuos tribus
haereditatis tuae. Quasi nihilum possederunt populum sanctum tuum: hostes
nostri conculcaverunt sanctificationem tuam. Facti sumus quasi in principio:
cum non dominareris nostri, neque invocaretur nomen tuum super nos.</i> LXX: <i>Quare
seduxisti nos, Domine, de via tua sancta: indurasti corda nostra, ut non
timeremus te? convertere propter servos tuos, propter tribus haereditatis tuae,
ut modicum possideamus montis sancti tui: adversarii nostri conculcaverunt
sanctuarium tuum: facti sumus quasi a principio cum non dominareris nostri:
neque invocatum est nomen tuum super nos.</i> Epistola quam scribit Paulus ad
Corinthios, cum ad unius scribatur populum civitatis, pro varietate
habitantium, id est, sanctorum et peccatorum, nunc laudat eos, nunc corripit,
nunc docet, nunc reprehendit, provocat ad continentiam; nuptias non recusat;
retrahit ab idololatria; instruit resurrectionem; digamiae porrigit manum, ne
locum tribuat fornicationi. Hoc diximus, ut praesens quoque capitulum, quod
omne ex populi Deum deprecantis oratione contexitur, vel justorum intelligamus
esse, vel peccatorum: et nunc laudare Dominum, nunc movere Domino quaestionem,
et suam culpam referre in Deum. Unde et post caetera etiam hoc loquuntur: <i>Quare
errare nos fecisti, Domine, de viis tuis,</i> vel <i>seduxisti nos de via tua:
indurasti cor nostrum ne timeremus te?</i> Non quo Deus erroris causa sit et
duritiae, sed quo illius patientia, nostram exspectantis salutem, dum non
corripit delinquentes, causa erroris duritiaeque videatur. Unde quibusdam
vehementer iratus, a percutiendo manum suspendit, et loquitur: <i>Non visitabo
super filias vestras cum fuerint fornicatae, et super sponsas vestras cum
adulteraverint (Osee IV, 14)</i>. Flagellat enim omnem fillum quem
recipit, et ad hoc percutit ut emendet <i>(Hebr. XII)</i>. Denique qui
nequaquam filiorum vocabulum perdiderunt, sed per poenas retrahuntur ad
poenitentiam, dicit de eis: <i>Visitabo in virga iniquitates eorum, et in
flagellis peccata eorum: misericordiam autem meam non auferam ab eis (Psal.
LXXXVIII, 33)</i>. Est enim tristitia quae ducit ad vitam, et est tristitia
quae ducit ad mortem. Unde et peccator loquitur in psalmo: <i>Declinare fecisti
semitas nostras a via tua, et humiliasti nos in loco afflictionis (Psal.
XLIII, 19)</i>. Et per quadraginta annos errat populus in deserto; ut priorem
viam non inveniat, nec ad Aegyptios revertatur <i>(Num. XXXII)</i>. In Osee
quoque sepiuntur semitae Jerusalem, et clauduntur spinis; ne sequatur amatores
suos, et necessitate compulsa, revertatur ad virum suum pristinum <i>(Osee II)</i>.
Et Pharaonis dicitur Deus indurasse cor, ne dimitteret populum ejus, et ut
decem plagis affligeretur <i>(Exod. IV)</i>. Quam quaestionem diligentissime
Paulus disseruit ad Romanos <i>(Rom. IX)</i>. Et nos in quodam opere perstrinximus.
<i>Convertere,</i> ait, <i>Domine,</i> sive <i>converte nos propter servos
tuos,</i> Abraham et Israel, qui non cognoverunt nos, vel quos esse in populo
credimus. Quasi ad nihil enim et absque ullo labore populum tuum sanctum
possederunt adversarii nostri. Sive converte nos, ut juxta Septuaginta,
paululum possideamus montis sancti tui, quia totum montem tuum possidere non
possumus, ut cum partem habuerimus, veniamus ad plenitudinem ejus et
contemplemur gloriam Unigeniti a Patre, plenum gratiae et veritatis <i>(Joan.
I)</i>. De quo in hoc eodem propheta dicitur: <i>In novissimis diebus
manifestus erit mons Domini (Isai. II, 2)</i>. De eo autem quod supra
positum est: <i>Quare errare nos fecisti (Isa. LXIII, 17)</i>? quo sensu
accipiendum sit, plenissime docet Jeremias: <i>Seduxisti me, Domine, et
seductus sum: tenuisti, et potuisti</i> [Al. <i>posuisti</i>] <i>(Jerem. XX, 7)</i>.
Dum enim mihi clementiam polliceris, et quasi misericors pater dissimulas
duritiam, et artifex medicus abscondis ferrum acutissimum, ne aegrotantem
terreas antequam cures, fecisti me negligentem; propter quod et de Jerusalem
dicit Deus: <i>Ecce ego seducam eam, et ponam eam quasi desertum, et statuam
eam sicut terram absque aquis, et loquar ad cor ejus: et dabo possessiones ejus
inde, et vallem Achor ad aperiendam intelligentiam (Osee I, 14, 15)</i>.
Consideremus ordinem singulorum: seducit eam, et facit esse desertam, et absque
aqua, ut virtutum patiatur sitim. Quae postquam dixerit: <i>Sitivit in te anima
mea, quam multipliciter tibi caro mea (Psal. XLI, 2)</i>, tunc loquetur
ad cor ejus, et lugentem consolabitur. Et dabit ei possessionem inde, hoc est,
de poenitentia et moerore qui operatur salutem. Et humilitas conturbati cordis
ejus (hoc enim interpretatur vallis Achor) aperit intelligentiam, ne ignoret
Creatorem suum. <i>Hostes,</i> ait, <i>nostri conculcaverunt sanctuarium tuum.</i>
Haud dubium quin Templum significet, quod victores calcavere Romani. Et facti
sumus sicut in principio antequam vocaremur in Abraham, et dum essemus in
Aegypto, non habentes Deum, nec reges, nec principes, nec Prophetas, nec Legem
mandatorum Dei <i>(Ose. III)</i>, quae omnia post passionem completa sunt
Domini, hodieque complentur. Dicentibus enim illis: <i>Sanguis ejus super nos,
et super filios nostros (Matth. XXVII, 25)</i>, manet maledictio
sempiterna, et non dominatur eorum Deus, neque invocatur nomen illius super
eos, dum nequaquam Dei populus nuncupatur.</p>

<p><i>(Cap. LXIV.—Vers. 1 seqq.) Utinam disrumperes coelos et
descenderes: a facie tua montes defluerent. Sicut exustio ignis tabescerent,
aquae arderent igni, ut notum fieret nomen tuum inimicis tuis: a facie tua
gentes turbarentur. Cum feceris mirabilia, non sustinebimus: descendisti, et a
facie tua montes defluxerunt.</i> LXX: <i>Si aperueris coelum, tremor
apprehendet ex te montes: et liquescent sicut cera a facie ignis liquescit, et
comburet ignis adversarios: et manifestum erit nomen tuum in adversariis: a
facie tua gentes turbabuntur. Cum feceris gloriosa, tremor apprehendet ex te
montes.</i> Quoniam hostes nostri conculcaverunt sanctuarium tuum, et facti
sumus quasi in principio, quando non invocabatur nomen tuum super nos:
propterea deprecamur et dicimus: <i>Utinam disrumperes coelos, et descenderes;</i>
et qui semper promitteris, tu aliquando promissa compleres. Hoc autem eo
tempore dicebatur, quando necdum Salvator advenerat, nec de utero virginali
naturae nostrae atque substantiae assumpserat hominem quem salvaret: ut sicut
portavimus imaginem terreni, portemus imaginem supercoelestis <i>(I Cor. XV)</i>.
Quod si faceres, inquiunt, et aperirentur coeli, sive coelum, ad adventum
majestatis tuae montes defluerent, vel tremor apprehenderet montes, et
consumerentur, sicut cera a facie ignis consumitur. Et Ezechieli aperti sunt
coeli, et vidit visionem magnam <i>(Ezech. I)</i>. Sed et Moyses in
Deuteronomii benedictionibus imprecatur: <i>Aperiat tibi Dominus thesaurum suum
bonum, coelum, ut det tibi benedictionem (Deut. XXVIII)</i>. Et in
Evangelio <i>(Matth. III)</i> Baptista Joannes vidisse narratur [<i>Al.</i>
testatur] coelos apertos, et Spiritum sanctum super Dominum in specie columbae
descendentem. Montes autem qui ad adventum Domini, de quo scriptum est: <i>Deus
ignis consumens (Deut. IV, 24)</i>, instar cerae consumentur et
liquefient, adversariae potestates sunt, et omnes qui se erigunt adversum
scientiam Dei. De quibus et in nonagesimo sexto psalmo canitur: <i>Vidit, et
commota est terra. Montes liquefacti sunt sicut cera a facie Domini, a facie
Dei universae terrae (Psal. XCVI, 4, 5)</i>. Si enim tu descenderes, et
tua promissa compleres, tabescerent (juxta Symmachum) aquae maris et omnem
salsuginem earum ignis ille consumeret. De quo et in alio psalmo scriptum est: <i>Sicut
deficit fumus, deficiant: sicut consumitur cera a facie ignis, sic pereant
peccatores a facie Dei (Ps. LXVII, 2)</i>. Et hoc notandum quod cum
aquae maris divino fuerint igne consumptae, tunc notum fiat nomen Domini
Salvatoris inimicis ejus. De quibus in sexagesimo septimo psalmo dicitur: <i>Lingua
canum tuorum ex inimicis ab ipso;</i> ut quem beneficiis non senserant, urbis
suae subversione et propria captivitate cognoscant. Et a facie illius gentes
turbabuntur, sive ut significantius in Hebraico dicitur, <i>movebuntur:</i> ut
quae prius immobiles erant, veniant ad salutem. Cumque mirabilia fecerit, et
ostenderit signa in Evangelio, quae quondam ostendit in Aegypto et in
solitudine, confitebuntur se gloriam adventus ejus ferre non posse, sive quod
tremor apprehenderit montes. Pulchreque juxta Hebraicum, quasi exauditi essent
qui supra fuerant deprecati: <i>Utinam disrumperes coelos et descenderes, a
facie tua montes defluerent,</i> postea inferunt: <i>Descendisti,</i> Verbum
caro factum es, et habitasti in nobis, vere <i>Emmanuel,</i> quod interpretatur
<i>nobiscum Deus.</i> Et ideo a facie tua omnes montes defluxerunt, de quibus
supra diximus. Hebraei hunc locum ita edisserunt: Sic comburet ignis iniquos,
quomodo aquae fervent ignis ardore; AMASIM <span
dir=RTL>(&#1495;&#1502;&#1505;&#1497;&#1501;)</span><span dir=LTR></span><span
dir=LTR></span> enim non <i>consumptionem</i> et <i>tabem,</i> ut caeteri
interpretati sunt, sed <i>iniquos</i> intelligi volunt.</p>

<p><i>(Vers. 4, 5.) A saeculo non audierunt: neque auribus perceperunt:
oculus non vidit, Deus, absque te quae praeparasti exspectantibus te.
Occurristi laetanti et facienti justitiam in viis tuis: recordabuntur tui.</i>
LXX: <i>A saeculo non audivimus, neque oculi nostri viderunt Deum absque te, et
opera tua, quae facies exspectantibus misericordiam: occurrit enim facientibus
justitiam, et viarum tuarum recordabuntur.</i> Paraphrasim hujus testimonii,
quasi Hebraeus ex Hebraeis, assumit apostolus Paulus de authenticis libris in
Epistola quam scribit ad Corinthios, non verbum ex verbo reddens, quod facere
omnino contemnit; sed sensuum exprimens veritatem, quibus utitur ad id quod
voluerit roborandum <i>(I Cor. II)</i>. Unde apocryphorum deliramenta
conticeant, quae ex occasione hujus testimonii ingeruntur Ecclesiis Christi. De
quibus vere dici potest, quod sedeat diabolus in insidiis cum divitibus in
apocryphis, ut interficiat innocentem. Et iterum: <i>Insidiatur in apocrypho
quasi leo in spelunca sua: insidiatur, ut rapiat pauperem (Psal. IX, 8)</i>.
Ascensio enim Isaiae, et apocalypsis Eliae hoc habent testimonium. Et per hanc
occasionem, multaque hujuscemodi, Hispaniarum et maxime Lusitaniae deceptae
sunt mulierculae, oneratae peccatis, quae ducuntur desideriis variis, semper
discentes, et numquam ad scientiam veritatis pervenientes <i>(III Tim. III)</i>,
ut Basilidis, Balsami atque Thesauri, Barbelonis quoque et Leusiborae, ac
reliquorum nominum portenta susciperent. De quibus diligentissime vir
apostolicus scribit Irenaeus, episcopus Lugdunensis et martyr, multarum
origines explicans haerese&#969;n, et maxime Gnosticorum, qui per Marcum
Aegyptium, Galliarum primum circa Rhodanum, deinde Hispaniarum nobiles feminas
deceperunt, miscentes fabulis voluptatem, et imperitiae suae nomen scientiae
vindicantes <i>(Irenaeus lib. I de Haeres.)</i>. Quod autem dicit populus in
praesenti, hoc est, numquam se nec auribus, nec oculis cognovisse, quae Deus
sanctis suis praeparet in futurum: quod occurrat his qui faciunt justitiam, et
viarum illius recordantur. Porro juxta Septuaginta dicunt, se numquam Deum
alium cognovisse, praeter eum qui vere Deus est, nec alterius talia opera
tantaque vidisse, que facturus sit his qui exspectent misericordiam ejus,
faciantque justitiam, et viarum illius recordentur. Et quomodo scriptum est: <i>Deum
nemo vidit umquam (Joan. I, 18)</i>. Et iterum: <i>Nemo videt faciem
meam et vivet (Exod. XXXIII, 20)</i>? Ergo Deus nequaquam sermonibus
explicatur, nec oculis contemplabilis est, sed ab his videtur, de quibus
scriptum est: <i>Beati mundo corde, quoniam ipsi Deum videbunt (Matth.
V, 8)</i>.</p>

<p><i>(Vers. 6.) Ecce tu iratus es, et peccavimus; in ipsis fuimus
semper, et salvabimur. Et facti sumus ut immundus </i>[Al.<i> immundi</i>] <i>omnes
nos, quasi pannas menstruatae universae justitiae nostrae. Et cecidimus quasi
folium universi, et iniquitates nostrae quasi ventus abstulerunt nos.</i> LXX: <i>Ecce
tu iratus es, et omnes peccavimus: idcirco erravimus, et facti sumus quasi
immundi omnes nos, ut pannus sedentis omnis justitia nostra: et defluximus
quasi folia propter iniquitates nostras: sicut ventus auferet nos.</i> Ordo
praeposterus. Non quia tu iratus es, nos peccavimus; sed quia nos peccavimus,
tu iratus es. Et quia peccavimus, nobis iratus es, Domine: propterea erravimus,
et rectam reliquimus viam. Sive juxta Hebraicum, qui semper fuimus in peccatis,
tua tantum salvabimur misericordia, qui per nos immundi sumus; et quidquid
videmur habere justitiae, panno sedentis, sive menstruatae mulieris comparatur.
Pro quo Theodotio ipsum verbum Hebraicum posuit EDDIM <span
dir=RTL>(&#1506;&#1491;&#1497;&#1501;)</span><span dir=LTR></span><span
dir=LTR></span> quod Symmachus interpretatus est <span
class=g>&#954;&#965;&#959;&#965;&#963;&#8182;&#957;</span> id est,
<i>parientium;</i> Aquila <span class=g>&#956;&#945;&#961;&#964;&#965;&#961;&#953;&#8182;&#957;</span>,
hoc est, <i>testimoniorum:</i> quando sanguis in primo coitu maritali virgini approbatur.
<i>Et defluximus,</i> inquit, <i>quasi folia de arboribus,</i> quae propter
iniquitates nostras, ventorum flatibus disperguntur. In quo considerandum, quod
justitia quae in Lege est, ad comparationem Evangelicae puritatis immunditia
nominetur. Etenim non est glorificatum quod prius glorificatum fuit, propter
excellentem gloriam. Unde et apostolus Paulus, qui secundum justitiam, quae in
Lege est, universa compleverat, dicit se omnia duxisse pro damno, ut Christum
lucrificaret <i>(Philipp. III)</i>, et propter eminentem scientiam Domini
nostri Jesu Christi, propter quem cuncta arbitratur quasi stercora, ut Christum
lucrifaciat, et inveniatur in eo non habens suam justitiam, quae ex Lege est,
sed per fidem Christi quae est ex Deo justitia. Est enim justus qui perit in justitia
sua <i>(Eccles. 7)</i>, si post Evangelii veritatem umbras velit exercere
legales, et non juste quod justum est persequi. Unde juxta sapientissimum
Salomonem, omnis vir videtur sibi justus, cum in lege versatur: ad quos Dominus
loquitur in Evangelio: <i>Vos estis qui vosmetipsos justificatis coram
hominibus (Luc. XVI, 15)</i>. Quod Paulus fugiens ait: <i>Nihil mihi
conscius sum, nec tamen in hoc justificatus sum (II Cor. IV, 4)</i>. Ex
peccato autem Dei justitia, de qua idem Salomon loquitur: <i>Intelligite
justitiam veram.</i> Ergo est alia justitia quae non habet veritatem, et haec
est vera justitia, de qua rursum in Evangelio dicitur: <i>Beati qui esuriunt et
siliunt justitiam (Matth. V, 6)</i>. Quam multi prophetae et justi
desideraverunt videre, et non viderunt <i>(Joann. VIII)</i>. Abraham autem
vidit istam justitiam, et laetatus est, nequaquam sequens occidentem litteram,
sed spiritum vivificantem. Nec mirum haec de hominibus dicere, cum astra quoque
Dei justitiae comparata, non sint munda, et adversum Angelos suos perversum
quid excogitaverit <i>(Job. IV, XV)</i>. Si quis igitur post Evangelium
Christi, et adventum filii Dei paedagogae Legis observat caeremonias, audiat
populum confitentem, quod omnis illa justitia panno sordidissimo comparetur,
cui et Esther diadema suum, quod erat regiae potestatis insigne, comparat, quod
nequaquam voluntate, sed necessitate portabat: <i>Tu scis necessitatem meam:
quoniam detestor signum superbiae meae, quod est super caput meum in diebus
ostensionis meae: abominor illud sicut pannum menstruum: nec porto in diebus
quietis meae (Esther, XIV, 16)</i>.</p>

<p><i>(Vers. 7.) Non est qui invocet nomen tuum, qui consurgat et teneat
te. Abscondisti faciem tuam a nobis, et allisisti nos in manu iniquitatis
nostrae.</i> LXX: <i>Et non est qui invocet nomen tuum, et qui recordatus
apprehendat te. Quoniam avertisti faciem tuam a nobis, et tradidisti nos
propter iniquitates nostras.</i> Quia instar foliorum de arboribus fluximus
quae ventus arefacta dispergit, propterea nullus inventus est qui invocaret
nomen tuum, et consurgens de ruina iniquitatum suarum, apprehenderet vel
teneret te, diceretque cum sponsa: <i>Inveni quem quaesivit anima mea: tenebo
illum, et non dimittam illum (Cant. III, 4)</i>. Ventus in Scripturis
tripliciter ponitur; aut in tentationum magnitudine, aut in perversitate
doctrinae, aut simpliciter ventus, quo nubila congregantur, et aer in nubes
cogitur. De tentationibus, illud est Evangelicum: <i>Venerunt flumina,
flaverunt venti, et impegerunt in domum illam, et non potuerunt subvertere eam:
quia super petram stabili erat mole fundata (Matth. VII, 27)</i>. De
perversitate doctrinae: <i>Ut non circumferamur omni vento doctrinae in malitia
hominum (Ephes. IV, 14)</i>. De vento simpliciter: <i>Et non poterant
navigare, erat enim ventus contrarius (Marc. VI, 48)</i>: non quo et hoc
non possit sentiri tropologice, sed quo praesenti sensui tantum similitudinem
praebeat. Avertente enim Domino faciem suam a nobis, allidimur in manu
iniquitatis nostrae, sive tradimur tentationibus propter peccata nostra. Ex quo
discimus, quod et iniquitas manus habeat, et omnia peccata, quae nos fortiter
strictos tenere desiderant. Unde et in manu linguae mors et vita est <i>(Prov.
XVIII)</i>; et sanctus precatur: <i>Non veniet mihi pes superbiae (Psal.
XXXV, 12)</i>. Nos autem, quia avertit Dominus faciem suam a nobis, scientes
illud quod scriptum est: <i>Omnis qui invocaverit nomen Domini, salvus erit</i>
<i>(Joel. II, 32)</i> invocemus nomen ejus, atque dicamus: <i>Peccatum notum
feci tibi, et iniquitatem meam non operui. Dixi pronuntiabo adversum me
iniquitatem meam Domino, et tu dimisisti impietatem cordis mei (Psal.
XXXI, 56)</i>. Et statim habebimus Dominum respondentem: <i>Delevi sicut
nebulam iniquitates tuas, et sicut nubem peccata tua (Isai. XLIV, 22)</i>,
atque dicemus, <i>Ostende faciem tuam, et salvi erimus (Ps. LXXIX, 4)</i>:
ut nequaquam simus servi peccati, sed servi tui. Omnis enim qui facit peccatum,
servus ejus est <i>(Joan. VIII)</i>.</p>

<p><i>(Vers. 8 seqq.) Et nunc, Domine, pater noster es tu, nos vero
lutum: et fictor noster tu, et opera manuum tuarum omnes nos. Ne irascaris,
Domine, satis, et ne ultra memineris iniquitatis. Ecce respice, populus tuus
omnes nos. Civitas sancti tui facta est deserta, Sion deserta facta est,
Jerusalem desolata: domus sanctificationis nostrae, et gloriae nostrae, ubi
laudaverunt te patres nostri, facta est in exustionem ignis, et omnia
desiderabilia nostra versa sunt in ruinam. Numquid super his continebis te,
Domine, tacebis; et affliges nos vehementer?</i> LXX: <i>Et nunc, Domine, pater
noster tu: nos autem lutum, opera manuum tuarum omnes nos; ne irascaris nobis,
Domine, nimis, et ne in tempore memineris peccatorum nostrorum. Et nunc respice
quoniam populus tuus omnes nos, civitas sancti tui facta est deserta Sion:
quasi solitudo Jerusalem, in maledictionem domus sanctuarii nostri et gloriae,
cui benedixerunt patres nostri, facta est igne combusta, et omnia gloriosa
nostra conciderunt. Et super omnibus his sustinuisti</i>. <i>Domine: et
tacuisti, et humiliasti nos valde.</i> Si nostra consideremus merita,
desperandum est. Si tuam autem clementiam, qui flagellas omnem filium quem
recipis, audemus preces fondere <i>(Hebr. XII)</i>. Tu enim pater noster es,
qui dignatus es dicere: <i>Filius primogenitus meus Israel (Ezech. IV,
22)</i>. Et quamquam lutum simus, et opera manuum tuarum, et fictor noster sis;
nec vas figulo valeat respondere, quare sic vel sic factum sit: tamen scientes esse
nos filios, audemus dicere: <i>Ne irascaris, Domine, satis.</i> Non iram
vetamus, nec ultra patientiam tuam quaerimus, per quam thesaurizavimus nobis
iram in die irae. Sed hoc quaesumus, ne irascaris nobis satis, ne tempore
ultionis atque vindictae memineris iniquitatis nostrae: sed magis respicias
populum tuum, qui quondam tuus appellatus est populus. Et civitatis sanctuarii
tui miserearis, in qua invocatum est nomen tuum. Quae civitas appellatur Sion
et Jerusalem, quam fluminis impetus laetificat; et in qua quondam fuit specula
virtutum et pacis contemplatio <i>(Psal. XLIII)</i>. Domus quoque tua, id est,
Templum sanctificationis nostrae et gloriae, in qua laudaverunt te patres
nostri, in ruinas et cineres concidit, et incendio vastante, deleta est; ita ut
nequaquam in ea offerantur victimae; non Pascha celebretur; non quidquam fiat
de caeremoniis, quas tu fieri praecepisti; sed omnia desiderabilia nostra versa
sunt in ruinas. Cum haec igitur ita se habeant, numquid, Domine, super his
continebis misericordiam tuam, et tacebis adversariis blasphemantibus, et
affliges nos atque humiliabis, non more solito, sed nimis? Quae omnia Judaei
Assyriorum et Babyloniorum temporibus putant esse completa. Nos autem juxta ea
quae ex persona Salvatoris sequuntur: <i>Apparui his qui non interrogabant.
Inventus sum ab his qui me non quaerebant (Isai. LXV, 1)</i>; ad tempus
Romanae victoriae universa referimus, quae Josephus Judaicae scriptor
historiae, septem explicat voluminibus, quibus imposuit titulum Captivitatis
Judaicae, id est <span class=g>&#960;&#949;&#961;&#8054; &#7937;&#955;&#8061;&#963;&#949;&#969;&#962;</span>:
et superfluum est ea sermone disserere, quae oculis pateant, cum omnia
desiderabilia eorum versa sint in ruinas, et Templum in toto orbe celebratum,
in sterquilinium urbis novae, quae a conditore appellabatur <i>Elia;</i> et in
habitaculum transierit noctuarum: frustraque quotidie dicunt in synagogis suis:
Super his omnibus, Domine, sustinebis et affliges nos, atque humiliabis
vehementer. Possumus haec referre ad Ecclesiam, vel ad sancti viri animam, quae
recte appellari potest specula et visio pacis, quando Pater et Filius et
Spiritus sanctus habitaverint in ea. Sin vero vitio, vel nostro, vel populi,
hujuscemodi Sion a Domino fuerit derelicta, statim patebit incendio ignitarum
diaboli sagittarum: Omnes enim adulterantes, quasi clibanus corda eorum. Et expulso
pudicitiae frigore, libidinis in templo Dei flamma grassabitur, ut quidquid in
nobis gloriosum prius et inclytum fuit, corruat, deleatur et pereat. Et
impleatur illud quod in Psalmis dicitur: <i>Combusserunt igni sanctuarium tuum,
profanaverunt in terra tabernaculum nominis tui.</i> Quod solus potest ille
restinguere, de cujus ventre fluunt aquae viventis flumina.</p>

<hr align=center width=300 size=1 style='color:#c0c0c0'>

<p class=c><a href="index.htm">Index</a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="isa18.htm">Poster</a></p>

</td></tr>
</table>

</body>
</html>
