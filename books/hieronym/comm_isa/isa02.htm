<html>
<head>
<title>Hieronymus. Commentarii in Isaiam. Liber II</title>
<meta name="author" content="Ruslan Khazarzar">
<meta name="keywords" content="Library of Ruslan Khazarzar, Hieronymus">
<meta name="description" content="Hieronymus, Commentarii in Isaiam">
<meta http-equiv="pragma" content="no-cache">
<style>
<!--
body      {background-color:#ffffff;color:#000000}
table     {background-color:#ffffff}
h1        {font-family:"Arial";font-size:16pt;margin-bottom:16pt;margin-top:16pt;text-align:center}
h2        {font-family:"Arial";font-size:14pt;margin-bottom:14pt;margin-top:14pt;text-align:center}
h3        {font-family:"Arial";font-size:12pt;margin-bottom:12pt;margin-top:12pt;text-align:center}
h4        {font-family:"Arial";font-size:11pt;margin-bottom:8pt;margin-top:8pt;text-align:center}
p         {font-family:"Arial";font-size:10pt;margin-bottom:2pt;margin-top:2pt;text-align:justify;text-indent:0pt}
p.m       {font-family:"Arial";font-size:9pt;margin-bottom:0pt;margin-top:0pt;text-align:justify;text-indent:25pt}
p.r       {font-family:"Arial";font-size:9pt;margin-bottom:0pt;margin-top:0pt;text-align:right;text-indent:0pt}
p.l       {font-family:"Arial";font-size:9pt;margin-bottom:0pt;margin-top:0pt;text-align:left;text-indent:0pt}
p.s       {font-family:"Arial";font-size:8pt;margin-bottom:0pt;margin-top:0pt;text-align:justify;text-indent:0pt}
p.c       {font-family:"Arial";font-size:9pt;margin-top:0pt;margin-bottom:0pt;text-align:center;text-indent:0pt}
a:link    {color:#000000;text-decoration:none}
a:visited {color:#000000;text-decoration:none}
a:active  {text-decoration:none}
a:hover   {color:#000000;text-decoration:underline}
span.g    {font-family:"Arial Unicode MS,Palatino Linotype,Code2000,TITUS Cyberbit Basic,Athena,Vusillus Old Face"}
span.h    {direction:rtl;font-size:12.0pt;font-family:"David"}
//-->
</style>
</head>

<body onselectstart="return false" oncopy="return false">

<table style='border:solid black .25pt' align=center cellpadding=15 cellspacing=0 width=700>
<tr><td>

<h2>Eusebii Hieronymi Stridonensis Presbyteri
<br>Commentariorum in Isaiam Prophetam
<br>libri duodeviginti</h2>

<h3>Liber secundus</h3>

<p>Finito in Isaiam primo volumine, quod ut potui, non ut volui, celeri sermone
dictavi: sensum potius Scripturarum, quam compositae orationis verba
perquirens: nunc transcendam ad secundum; et quidquid in me virium est,
pronaeque in Dominum voluntatis, offeram ei qui per Prophetam locutus est: <i>Ego
visiones multiplicavi: et in manibus Prophetarum assimilatus sum (Ose.
XII, 10)</i>. Unde obsecro te, virgo Christi Eustochium, ut nobis in
Scripturarum explanatione certantibus, tu cum Mose ad Dominum eleves manus: ut
qui exeuntes de Aegypto, mare transivimus Rubrum, vincamus <i>Amalec,</i> qui
interpretatur <i>devorans</i> et <i>elingens;</i> et possimus tecum dicere: <i>Benedictus
Dominus Deus meus, qui docet manus meas ad praelium, et digitos meos ad bellum</i>
<i>(Ps. CXLIII, 1)</i>.</p>

<p><i>(Cap. III.—Vers. 1.) Ecce enim dominator Dominus exercituum
auferet ab Jerusalem, et ab Juda validum, et fortem: omne robur panis, et omne
robur aquae.</i> Hucusque de judicio dici putant. Quod sequitur, de captivitate
ventura; quam alii ad Babylonios, alii referunt ad Romanos. Sed melius est, ut
supra diximus, cuncta referri ad Dominicam passionem. Post interfectionem
quippe illius, omnes gratiae et donationes sublatae sunt a Judaeis: secundum
quod in Evangelio scriptum est: <i>Lex et Prophetae usque ad Joannem Baptistam</i>
<i>(Matth. XI, 13)</i>. Et est ordo: Quoniam noluistis cessare ab homine, cujus
spiritus in naribus ejus, qui excelsus reputatus est: sed econtrario fudistis
sanguinem justi, et cogitastis consilium pessimum, dicentes: <i>Alligemus
justum, quia inutilis est nobis (Sap. II, 12)</i>; ideo fructum
adinventionum vestrarum comedetis. Nihil apud Judaeos post Passionem Domini
forte, nihil validum est: sed omnia infirma et languida. Nec aliquis potest
apud eos dicere: <i>Omnia possum in eo, qui me confortat (Phil. IV, 13)</i>,
Christo Jesu Domino nostro. Et quia juxta LXX legimus <i>validum et validam;</i>
valido illud possumus coaptare: <i>Donec occurramus omnes in virum perfectum,
in mensuram aetatis plenitudinis Christi (Ephes. IV, 13)</i>. Porro
validae: <i>Volo,</i> inquit, <i>omnes</i> vos <i>virginem castam exhibere
Christo (II Cor. XI, 2)</i>. Fortitudo autem panis, et fortitudo aquae,
pro omni cibo, et potu accipitur. Legimus quod Moses fuerit in monte Sinai, et
quadraginta diebus panem non comederit, et aquam non biberit <i>(Exod. XXXIV)</i>.
Illud quoque quod ad Adam dicitur: <i>In sudore vultus tui comedes panem tuum,
donec revertaris in terram, de qua sumptus es (Gen. III, 19)</i>,
similiter audiendum. Nec non quod a Salvatore dicitur: <i>Non in pane solo
vivit homo, sed in omni verbo quod egreditur per os Dei (Matth. IV, 4)</i>.
Fortitudo igitur panis auferetur ab eis: ille qui dicit: <i>Ego sum panis
vivus, qui de coelo descendi (Joan. VI, 51)</i>. Et fortitudo aquae, de
qua idem Dominus loquebatur: <i>Omnis qui biberit ex aqua hac, sitiet iterum:
qui autem biberit ex aqua, quam ego dabo ei, non sitiet in aeternum: sed aqua,
quam ego dabo ei, fiet in eo fons aquae salientis in vitam aeternam (Joan.
IV, 13)</i>. De hujusmodi panibus et in Proverbiis legimus: <i>Aperi oculos
tuos, et replere panibus (Prov. XX, 13)</i>. Habent Judaei panem, sed absque
fortitudine; habent aquas, sed absque robore. Legunt enim Scripturas, sed non
intelligunt. tenent membranas, et Christum, qui in membranis scriptus est,
perdiderunt <i>(I Cor. III)</i>. Lacte enim aluntur, quasi parvuli, et non
solido cibo. Et quia fortitudinem perdiderunt, et infirmi sunt, propterea olera
comedunt. Athletarum autem solidus cibus est, qui et vitam sustentat humanam,
et viventibus praebet fortitudinem <i>(Rom. XIV)</i>. De istiusmodi pane et
aqua, quod auferantur a Judaeis, etiam alius Propheta testatur, dicens: <i>Ecce
dies veniet, dicit Dominus, et emittam famem super terram: non famem panis,
neque sitim aquae, sed famem audiendi sermones Domini (Amos VIII, 11)</i>.</p>

<p><i>(Vers. 2.) Fortem et virum bellatorem, judicem et Prophetam, et
hariolum, et senem.</i> Pro forti, quod solum est in Hebraeo, duo simul LXX
transtulerunt, <i>gigantem et fortem,</i> eumdem volentes gigantem esse, quem
fortem. De forti supra dictum est. Gigantem autem in bonam partem, hoc est, de
Domino Salvatore, in octavo decimo psalmo legimus: <i>Exultavit ut gigas ad
currendam viam suam: a summo coelo egressio ejus, et occursus ejus usque ad
summum illius (Psal. XVIII, 8)</i>. Sin autem legerimus, Nemrod gigantem
<i>(Gen. X)</i>, qui fuit venator coram Domino, et gigantes <i>(Gen. VI)</i>,
propter quos venit diluvium super terram, in contrariam partem accipiendi sunt.
Virum quoque bellatorem juxta historiam sic intelligimus, quod capti sint, et
usque hodie serviant, et non deposuerint servitutis jugum. Sed ne judices
quidem habeant proprios, Romanisque subjiciantur judicibus: in tantum ut de
principibus eorum, qui esse videntur in populo, Romani principes judicent. Sed
et hoc dicendum, quod nullus sit apud eos bellator in lege, habens scientiam
judicandi: sed omnia vana sint, et caduca, et plena stultitiae. De Propheta
autem, quod apud eos esse cessaverit, nulli dubium est. Quaerimus juxta
Hebraicum, quomodo interpretemur <i>hariolum,</i> quem omnes interpretati sunt <i>divinum:</i>
exceptis LXX, qui pro hoc <i>conjectorem</i> transtulerunt. Et dicendum quod
saepe etiam per hariolos futura dicantur, sicut in Balaam divino legimus, et in
divinis quinque urbium Palaestinarum, Gazae et Ascalonis, Geth, et Accaronis,
et Azoti, qui dant consilium quomodo arca Domini remittatur <i>(I Reg. VI)</i>.
Et est sensus: Et vera et falsa a Judaeis pariter auferentur. <i>Senem</i>
quoque, quem LXX <i>presbyterum</i> transtulerunt, intelligit [<i>Al.</i>
intelliget] ablatum a Judaeis, qui scierit in Scripturis sanctis presbyteros
merito et sapientia eligi, non aetate. Neque enim apud Judaeos senes esse
cessarunt, quos usque ad decrepitam senectutem saepe venire conspicimus. Et
inveteratos dierum malorum duos presbyteros juxta Theodotionem in Danielis
principio legimus <i>(Dan. XIII)</i>. Nam et Mosi praecipitur, ut eligat
presbyteros, quos scit esse presbyteros <i>(Exod. XVIII)</i>. Et apostolus
Paulus, qualis presbyter eligi debeat, plenissime scribit ad Timotheum <i>(I
Tim. V)</i>. Unde et in Proverbiis dicitur: <i>Gloria senum canities (Prov.
XX, 29)</i>. Quae est ista canities? haud dubium quin sapientia, de qua
scriptum est: <i>Canities hominum prudentia est (Sap. IV, 8)</i>. Cumque
nongentos, et eo amplius annos ab Adam usque ad Abraham vixisse homines legamus
<i>(Genes. XXIV)</i>, nullus alius prius appellatus est presbyter, id est,
senex, nisi Abraham, qui multo paucioribus annis vixisse convincitur. Unde
scribit et Joannes post pueros et juvenes, etiam ad senes, dicens, <i>Scripsi
vobis, patres, quia cognovistis eum, qui a principio est (I Joan. II,
13)</i>. Et Roboam filius Salomonis ideo perdidit regnum, quia noluit audire
presbyteros <i>(III Reg. XII)</i>.</p>

<p><i>(Vers. 3.) Principem super quinquaginta</i>. <span
class=g>&#931;&#965;&#957;&#949;&#954;&#948;&#959;&#967;&#953;&#954;&#8182;&#962;</span>
a parte totum. Quomodo enim Centuriones vocantur, qui centum praesunt
militibus, et Chiliarchi, qui mille, quos nos Tribunos appellamus, ab eo quod
praesint tribui: sic in Israelitico exercitu Quinquagenarii vocabantur, qui in
capite erant quinquaginta militum. Unde et Decanos dicimus, qui decem praesunt
hominibus. Nec mirum si apud Judaeos omnis perierit dignitas bellatorum, cum
militandi sub gladio, et arma portandi non habeant potestatem. Quia vero
quinquagenarius numerus semper refertur ad poenitentiam: princepsque
poenitentiae, et caput eorum, qui salvantur per poenitentiam, Christus est:
breviter numeri hujus sacramenta pandamus. In Genesi legimus, loquente Abraham
ad Dominum, quod a quinquaginta primum justis, si inveniantur in civitate,
dixerit urbem esse salvandam. Et septem hebdomadarum in Numeris, id est,
Pentecostes celeberrima festivitas est. Jubileus quoque, id est, remissionis
annus, qui septenis annorum hebdomadibus, id est, quadraginta novem annis
texitur, in quo clangunt tubae, et ad omnes revertitur antiqua possessio, hoc
continet sacramentum. Unde et David in quinquagesimo numero Psalmum scribit
poenitentiae. Legimus quoque in eodem Numerorum libro, quod de praeda et
spoliis, quinquagesimum [<i>Al.</i> quingentesimum] caput, tam de hominibus,
quam de jumentis accipiant sacerdotes, et quinquagesimum levitae, qui
custodiunt fores tabernaculi. Illa quoque Evangelii parabola <i>(Luc. VII et
XVI)</i>, in qua dicuntur duo debitores, unus qui debebat quingentos denarios,
et alius quinquaginta, ad hanc refertur intelligentiam. Unde et Apostolus apud
Ephesios, quibus mystica quaeque dissolverat, vult permanere usque ad
Pentecosten, donec perfecte ad Dominum convertantur, dicens: <i>Ostium enim
mihi apertum est magnum et evidens, sed adversarii multi (I Cor. XVI, 9)</i>.
Imitatur autem, et diabolus Israeliticum exercitum, de quo Jethro dederat
genere suo Mosi consilium, ut constitueret super populum tribunos et
centuriones et quinquagenarios <i>(Exod. XVIII)</i>. Unde impius rex <i>(IV
Reg. I)</i> mittit duos quinquagenarios cum subditis sibi militibus, ut
exhiberent Eliam: qui divino igne consumpti sunt. Tertius autem salvatur ex
eis, qui conversus ad preces, poenitentiae sacramenta cognoverat. Unde et
Judaei, nolentes Dominum esse perfectum, nec principem quinquagenarium, dicunt
ad eum: <i>Quinquaginta annos necdum habes, et Abraham vidisti (Joan.
VIII, 57)</i>? Et ille sciens se esse non solum poenitentium principem, sed et
justorum respondit: <i>Antequam Abraham esset, ego sum (Ibid., 58)</i>.
Quod autem Dominus Princeps sit Quinquagenarius, ex una festivitate intelligere
possumus, de qua ait: <i>Dominus est Sabbathi, filius hominis (Matth.
XII, 8)</i>. Quod si Sabbathi, et Kalendarum. Si Kalendarum, et Paschae, id
est, Azymorum. Si Paschae, et Jubilei. Si Jubilei, et Tabernaculorum. Si Tabernaculorum,
et Pentecostes, quae ad quinquagesimum refertur numerum. <i>Et honorabilem
vultu, et consiliarium.</i> Pro duobus, id est, <i>honorabili vultu, et
consiliario,</i> LXX unum <i>virum admirabilem consiliarium</i> transtulerunt.
Inter caeteras gratias etiam hoc Dominus auferet a Judaea, ut nullum habeant
consiliarium: sed faciant cuncta absque consilio. Et Graeci poetae laudabilis
illa et admiranda sententia est: &quot;Primum esse beatum, qui per se sapiat;
secundum, qui sapientem audiat.&quot; Qui autem utroque careat, hunc inutilem
esse, tam sibi, quam omnibus. Unde et illud in nostris libris legimus: <i>Amici
tibi sint plurimi, consiliarius autem unus de mille (Eccl. VI, 6)</i>.
Et iterum: <i>Cum consilio omnia age (Prov. XIII, 10)</i>: et dabit tibi
prudentia admirabilem consiliarium. Senatus quoque consulta dicuntur, et
principes quondam Romani, consules appellati sunt, vel a consulendo civibus,
vel a regendo cuncta consilio. Et nos habemus in Ecclesia senatum nostrum,
coetum presbyterorum. Cum ergo inter caetera etiam senes Judaea perdiderit,
quomodo poterit habere consilium, quod proprie seniorum est? <i>Et sapientem
architectum.</i> Pro quo Aquila transtulit <i>sapientissimum artificum,</i> ut
ostenderet eos plures quondam habuisse artifices: qualis et ille fuit Beseleel
filius Uri, filii Ur de tribu Juda, quem implevit Deus spiritu sapientiae, et
intelligentiae, ac disciplinae, ut in omni opere esset faber perfectissimus,
non solum in auro, et argento, sed et in aere, et caeteris quae Moses enumerat,
qui aedificavit Tabernaculum Dei <i>(Exod. XXXI)</i>. Illis ergo perdentibus
architectos, omnis aedificandi gratia translata est ad Ecclesiam. Unde Paulus
apostolus dicit: <i>Quasi sapiens architectus fundamentum posui (I Cor.
III, 10)</i>. Et Jeremias architectus erat, qui non solum eradicabat, et
suffodiebat, et perdebat, sed et aedificabat <i>(Jerem. XVIII)</i>: Unde idem
Apostolus loquitur: <i>Dei agricultura, Dei aedificatio sumus (I Cor.
III, 9)</i>. Dominus quoque noster appellatur structor maceriarum <i>(Ephes.
II)</i>. Et in Evangelio filius fabri sugillatur, qui universa condiderit <i>(Matth.
XIII)</i>. In Regum quoque volumine legimus, quod miserit rex Salomon, et
tulerit Hyram Tyrium, filium mulieris viduae, qui erat de tribu Nephthali, et
habebat patrem Tyrium, artificem aeris. Ingressusque est ad regem, et fecit
omnia opera regi Salomoni: in quo typus est aedificandae Ecclesiae, quae non
solum de tribu Juda, sed de Nephthali quoque, et patre Tyrio generatus sit, qui
habuit matrem viduam; quia priorem virum perdiderat <i>(III Reg. VII)</i>. Et
multo plures sunt filii desertae, magis quam ejus quae habet virum <i>(Isai.
XV)</i>. Sed et in Paralipomenon libro legimus vallem artificum: <i>Saraias
autem genuit Joab patrem vallis artificum: ibi quippe artifices erant (I
Par. IV, 14)</i>. Qui propterea habitare dicuntur in valle, quia non eos
inflabat scientia, sed humilem atque mansuetum sequebantur Jesum, et cum
Apostolo dicere poterant: <i>Ego enim sum minimus Apostolorum, qui non sum
dignus vocari Apostolus (I Cor. XV, 9)</i>. Et alibi: <i>Ex parte
cognoscimus, et ex parte prophetamus, et nunc per speculum videmus in aenigmate</i>
<i>(I Cor. XIII, 9)</i>. <i>Et prudentem eloquii mystici.</i> Pro quo LXX
interpretati sunt, <i>prudentem auditorem;</i> Theodotio, <i>prudentem
incantatorem;</i> Aquila, <i>prudentem susurratorem;</i> Symmachus, <i>prudentem
eloquii mystici,</i> quem et nos in hoc loco secuti sumus. Dicendum primum
juxta LXX; quod inter caeteras gratias spiritales, etiam prudens auditor in
Ecclesia necessarius sit. <i>Alii enim datur prophetia: alii discretio
spirituum (I Cor. XII, 10)</i>. Unde, et constituti erant in populo
Judaeorum sacerdotales gradus, qui prophetas, pseudoprophetasque discernerent:
hoc est, intelligerent, qui de Dei spiritu loquerentur, qui de contrario.
Legamus Jeremiam. <i>Prudens</i> autem <i>eloquii mystici (Jerem. XIV)</i>,
sive <i>susurrator,</i> et ut Theodotio voluit, <i>incantator,</i> videtur mihi
vir esse eruditus et exercitatus tam in Lege et Prophetis, quam in Evangelio et
Apostolis, qui possit singulas animi perturbationes sua sanare doctrina, et ad
statum mentis reducere: dum et scortator recipit castitatem, et ganeo
frugalitatem, et quondam avarus, dat eleemosynam. Eventila omnes Judaeorum
syanagogas, et nullum poteris invenire doctorem, qui sancta praecipiat, et
contemptis divitiis, sectandam doceat paupertatem. De itiusmodi incantatoribus
contra serpentes et aspides, id est, contra peccatores, qui Dei justitiam
reliquerunt, David loquebatur in Psalmo: <i>Alienati sunt peccatores a vulva:
erraverunt ab utero, locuti sunt falsa. Furor eorum juxta similitudinem
serpentis: sicut aspidis surdae et obturantis aures suas, quae non exaudit
vocem incantantium, et venefici medicantis sapienter (Psal. LXVII, 4
seqq.)</i>. Omnis sermo Apostoli contra serpentes et aspides incantatio est,
quem non exaudiunt peccatores, et haeretici, quia claudunt aures suas, ne
audiant veritatem.</p>

<p><i>(Vers. 4.) Et dabo pueros principes eorum.</i> Si ex persona
Prophetae dicitur: <i>Ecce enim dominator Dominus exercituum, auferet ab
Jerusalem, et ab Juda validum et validam: omne robur panis, et omne robur
aquae,</i> et reliqua: quomodo nunc idem propheta loquitur: <i>Dabo pueros
principes eorum, et effeminati dominabuntur eis?</i> Ergo juxta consuetudinem
prophetalem loquente Propheta, subito Deus loquitur per Prophetam ex persona
sua, et dicit: <i>Dabo pueros principes eorum:</i> sublatis enim his quae ante
donaveram, et quasi bona iratus abstuleram, nunc econtrario dabo mala. Tuli
senem et quinquagenarium, et admirabilem consiliarium, et sapientem architectum
et prudentem auditorem, etc. Pro his dabo pueros principes. Qui enim
presbyterum perdiderunt, qualem superior sermo [<i>Al.</i> servo] monstravit,
qualis et Abraham primus appellatus est presbyter, recte juvenes principes
accipiunt <i>(Genes. VII)</i>. De quibus, et in Ecclesiaste legimus: <i>Vae
tibi civitas, cujus rex juvenis, et principes tui mane comedunt. Beata terra,
cujus rex filius ingenuorum (Eccl. X, 16)</i>. Talis fuit rex juvenis
Roboam filius Salomonis, qui secutus est juvenum consilia <i>(III Reg. XII)</i>.
Non quod aetate esset juvenis, sed sapientia. Alioqui quadraginta et amplius
annorum regnum accepisse narratur. Et econtrario Salomon duodecim annorum erat
quando suscepit imperium, et quia habebat sapientiam, propterea non est
appellatus juvenis. Erat enim in eo latitudo cordis, et amplitudo sapientiae
quanta arena est in maris littoribus. Unde et Apostolus scribit ad Timotheum, <i>Nemo
adolescentiam tuam contemnat (I Tim. IV, 12)</i>. Qui enim aetate
juvenis est, maturitate senex est. Et Daniel juxta Theodotionem antequam
judicaret, appellatus est puer <i>(Dan. XIII)</i>. Postquam vero excitavit in
eo Deus spiritum, et judicavit senes, accepit presbyterii dignitatem. Jeremiae
quoque, qui ad mittentem se Dominum dixerat, <i>Qui es dominator, Domine: Ecce
ego nescio loqui, quia juvenis sum (Jerem. I, 6)</i>, respondit Dominus,
Ne dicas, quia juvenis sum; prius enim quam formareris in utero, novi te, et
antequam exires de vulva matris tuae, sanctificavi te, et prophetam in gentibus
constitui te. Ob hanc causam reor et adolescentulas viduas juberi ab Apostolo <i>(II
Tim. V)</i>, ut accipiant maritos, et matresfamiliae sint, et educent liberos
suos, quia multae retro abierunt post Satanam. Et cum luxuriatae fuerint in
Christo, nubere volunt, habentes damnationem, quia primam fidem irritam
fecerunt. Nec Ecclesiasticis vidua sustentatur alimentis, nisi quae sexaginta
annorum est, et maturitatem habet morum pariter et aetatis. Putet aliquis, et
illud quod Apostolus prohibet <i>(I Tim. III)</i>, episcopum fieri neophytum,
ad hoc pertinere, quia parvulus in fide est, ne elatus in superbiam, incidat in
judicium diaboli. Judicium autem diaboli nullum est aliud, nisi superbia,
propter quam de coelestibus cecidit. Unde et Salvator loquitur, <i>Videbam
Satanam, quasi fulgor cadentem de coelo (Luc. XX, 18)</i>. <i>Et
effeminati dominabuntur eis.</i> Pro quo in Hebraeo scriptum est THALULIM <span
dir=RTL>(&#1514;&#1506;&#1500;&#1493;&#1500;&#1497;&#1501;)</span><span
dir=LTR></span><span dir=LTR></span>, quos LXX et Theodotio <i>illusores</i>
interpretati sunt, Aquila <span class=g>&#7952;&#957;&#945;&#955;&#955;&#8049;&#954;&#964;&#945;&#962;</span>,
qui se mutent, et turpitudinis exerceant vices. Quales in Judicum libro super
concubina Levitae in Gabaa legimus <i>(Judic. XIX)</i>. Consideremus
Patriarchas Judaeorum, et juvenes sive pueros, effeminatosque ac deliciis
affluentes, et impletam prophetiam esse cernemus. Possumus illusores dicere et
magistros populi Israel, qui devorant populum Dei, sicut escam panis, et
perverse Scripturas sanctas interpretantur, illuduntque stultitiae
discipulorum.</p>

<p><i>(Vers. 5.) Et corruet populus vir ad virum, unusquisque ad
proximum suum: tumultuabitur puer contra senem, et ignobilis contra nobilem.</i>
Quando juvenes fuerint principes, et illusores Domini, quales propheticus sermo
describit, tunc nec dignitatis, nec aetatis, nec scientiae ullus ordo
servabitur; sed rebellabunt pueri senibus, et ignobiles nobilibus, et mutuo
corruent. Et implebitur illud Apostolicum: <i>Mordentes invicem, consumpti
estis ab invicem (Galat. V, 15)</i>. Haec sub Tito filio Vespasiani
accidisse populo Judaeorum, scribit Josephus <i>(Lib. V de Bello Jud.)</i>: et
quod, cum expugnarentur a Romanis, fuerit Jerusalem in tres partes divisa
seditio: et alii arcem et Templum, alii inferiorem, alii superiorem partem
urbis tenuerint.</p>

<p><i>(Vers. 6.) Apprehendet enim vir fratrem suum, domesticum patris
sui. Vestimentum tibi est, princeps esto noster: ruina autem haec sub manu tua.</i>
Pro <i>ruina,</i> Symmachus et Theodotio <i>infirmitatem</i> transtulerunt, LXX
<i>cibum.</i> Significat autem raritatem hominum, et maxime rerum omnium
penuriam, quod qui cibum, et vestimentum habuerit, potens, et dives, et
inclytus esse credatur. Quod autem ait juxta Hebraicum: <i>Ruina autem haec sub
manu tua,</i> hunc sensum habet: Miseria nostra et calamitas tuo substentetur
et protegatur auxilio. Et hoc considerandum quod singuli sibi eligant principes
singulos, et in principum electione seditio sit, dum alii alios principatu
dignos putant. Nec dicunt ad eos, possessiones tuae, et divitiae, et reditus
sustentare nos poterunt, sed infirmitas ista, sive cibus meus, ex tuo sanabitur
et pendebit arbitrio.</p>

<p><i>(Vers. 7.) Et respondebit in die illa, dicens, non sum medicus, et
in domo mea non est panis, neque vestimentum; nolite constituere me principem
populi.</i> Pro <i>medico,</i> Symmachus et LXX transtulerunt, <i>principem:</i>
Theodotio, <span class=g>&#7952;&#960;&#953;&#948;&#949;&#963;&#956;&#949;&#8059;&#959;&#957;&#964;&#945;</span>
qui liget vulnera, et provideat sanitati: <i>Respondebit,</i> in Hebraeo non
habetur, sed de LXX additum est. In Hebraeo enim his quae supra scripta sunt
jungitur: <i>In illa die dicet, non sum medicus,</i> et reliqua. Is autem
dicet, qui princeps fuerit electus. Et sicut populus qui eum quem, comparatione
sui locupletiorem intelligit, principem habere desiderat, sic qui eligitur
considerans paupertatem, et imbecillitatem suam, indignum se esse delato honore
testatur, nec posse mederi vitiis, id est, curare languentes, esurientibus
cibum tribuere, vestire nudos, qui ipse se sustentare vix valeat. Ergo non
statim multitudinis acquiescamus judicio, sed electi in principatum, noverimus
mensuram nostram, et humiliemur sub potenti manu Dei: quia Deus superbis
resistens, humilibus dat gratiam <i>(I Petr. V)</i>. Quanti panem non habentes,
et vestimentum, cum ipsi esuriant et nudi sint, nec habeant spirituales cibos,
neque Christi tunicam integram reservarint, aliis et alimoniam et vestimenta
promittunt, et pleni vulneribus, medicos esse se jactant; nec servant illud
Mosaicum: <i>Provide alium quem mittas:</i> aliudque mandatum: <i>Ne quaeras
judex fieri: ne forte non possis auferre iniquitates (Eccl. VII, 6)</i>.
Solus Jesus omnes languores sanat, et infirmitates, de quo scriptum est: <i>Qui
sanat contritos corde, et alligat contritiones eorum (Ps. CXLVI. 3)</i>.</p>

<p><i>(Vers. 8, 9.) Ruit enim Jerusalem, et Juda concidit: quia lingua
eorum, et adinventiones eorum contra Dominum, ut provocarent oculos majestatis
ejus. Agnitio vultus eorum respondit eis: et peccatum suum quasi Sodoma
praedicaverunt, nec absconderunt.</i> Hoc Propheta loquitur, non ut plerique
arbitrantur, ille qui princeps fuerat electus. Et dicit ideo nullum velle
praeesse populo peccatori, quia et Judas et Jerusalem, et urbs, et Judaea
provincia, sive tribus Juda pariter conciderint. Causasque reddit impietatis
eorum, quia contra Dominum blasphemaverunt, atque dixerunt: <i>Tolle, tolle,
crucifige talem, non habemus regem nisi Caesarem (Joan. XIX, 15, 16)</i>:
et clementissimum Dominum furore linguae suae ad amaritudinem provocaverunt. <i>Agnitio
vultus eorum respondebit eis:</i> id est, sua recepere peccata, sive ut
Septuaginta transtulerunt: <i>confusio vultus eorum restitit eis:</i> id est,
ante oculos suos propria semper habuere delicta. Et quomodo Sodomitae cum omni
libertate peccantes, et ne pudorem quidem ullum habentes in scelere, dixerunt
ad Lot: <i>Educ foras viros, ut concumbamus cum eis (Gen. XIX, 5)</i>:
sic et isti publice proclamantes, suum praedicavere peccatum, nec ullam in
blasphemando habuere verecundiam. Secunda enim post naufragium tabula est, et
consolatio miseriarum, impietatem suam abscondere. Unde et principes
appellantur Sodomorum, quia Sodomitica habuere peccata.</p>

<p><i>(Vers. 10, 11.) Vae animae eorum: quoniam reddita sunt eis mala.
Dicite justo, quoniam bene, quoniam fructum adinventionum suarum comederunt.
Vae impio in malum: retributio enim manuum ejus fiet ei.</i> Juxta Hebraicum et
caeteros Interpretes hunc sensum habet: Vae illis quia sua scelera receperunt.
Unde vos qui auditis, vel qui librum Prophetae legitis, laudate justitiam Dei,
quia benefecerit: quia impii labores manuum suarum comederunt. Et vae impio
populo in malum: recepit enim quod merebatur. Et qui principem suum Romanae
tradidit potestati, ipse Romanae subjacet servituti. Juxta LXX autem
Interpretes qui dixerunt: <i>Vae animae eorum: quoniam cogitaverunt consilium
pessimum contra semetipsos, dicentes: Alligemus justum, quoniam inutilis est
nobis: itaque fructus operum suorum comedent,</i> perspicue de Christi dicitur
passione, quod inierint consilium pessimum, non tam contra justum, quam contra
semetipsos, et animam suam: et nunc fructus operum suorum comedant. Quae enim
seminaverit homo, haec et metet <i>(Gal. VI, 5-8)</i>, et unusquisque onus suum
portabit.</p>

<p><i>(Vers. 12.) Populum meum exactores sui spoliaverunt: et mulieres
dominatae sunt eis.</i> Pro <i>mulieribus,</i> quas solus interpretatus est
Symmachus, et Hebraice dicuntur NASIM <span
dir=RTL>(&#1504;&#1513;&#1497;&#1501;)</span><span dir=LTR></span><span dir=LTR></span>:
Aquila et LXX transtulerunt <span class=g>&#7936;&#960;&#945;&#953;&#964;&#959;&#8166;&#957;&#964;&#945;&#962;</span>,
qui significant <i>exactores:</i> Theodotio <span
class=g>&#948;&#945;&#957;&#949;&#953;&#963;&#964;&#940;&#962;</span>,
id est, <i>foeneratores.</i> Loquitur autem sermo propheticus contra Scribas et
Pharisaeos, qui turpis lucri gratia, ut acciperent decimas et primitias, Dei
Filium negaverunt. Et non eos vocat magistros, scribas atque doctores, sed
exactores <i>(Luc. XX)</i>, qui quaestum putant esse pietatem: et devorant, non
juxta Apostolum, domos tantum viduarum, sed universum populum; accusansque
luxuriam eorum, et turpem conversationem, non solum exactores appellat, ut ab
invitis pecuniam videantur exigere; sed mulieres: quia propter libidinem omnia
faciant, et sint dediti voluptatibus. Caveamus ergo et nos, ne exactores simus
in populo; ne juxta impium Porphyrium matronae et mulieres sint noster senatus,
quae dominantur in Ecclesiis, et de sacerdotali gradu favor judicat feminarum.</p>

<p><i>(Vers. 13.) Popule meus, qui beatum te dicunt, ipsi te decipiunt,
et viam gressuum tuorum dissipant,</i> sive <i>conturbant.</i> Scribas et
Pharisaeos exactores appellaverat, non magistros; et supra illusores, qui
propter munera, quae excaecant oculos etiam sapientium, non solum peccatores in
populo non corripiebant, sed pro divitiis atque compendiis efferebant laudibus:
beatos vocantes, et columnas domus Dei, et caetera quae solent adulatores
dicere. Ille est ergo doctor Ecclesiasticus, qui lacrymas, non risum, movet,
qui corripit peccatores, qui nullum beatum, nullum dicit esse felicem: nec
praevenit sententiam judicis sui, dicente Scriptura sancta <i>(Eccl. II, 30)</i>:
<i>Ne beatum dicas quemquam hominem ante mortem.</i> Sed et in alio loco
legimus <i>(Prov. XXVII, 14)</i>; <i>Qui benedicit amico mane grandi voce, a
maledicente nihil differt.</i> Unde spernentes hominum judicia, nec laudibus
eorum extollamur, nec obtrectationibus contristemur: sed ingrediamur rectam
viam, et tritas a sanctis prophetis semitas: audiamusque Jeremiam prophetam
dicentem: <i>State in viis, et videte: et interrogate semitas Domini
sempiternas, quae sit via bona: et ambulate in ea (Jer. VI, 16)</i>.
Quod si quando erraverimus, et quasi homines perverso itinere perrexerimus,
Domini per Ezechiel exspectemus promissa dicentis: <i>Dabo eis viam alteram, et
cor aliud (Ezech. XXXVI)</i>. Exactores autem perverterunt atque
turbaverunt viam Domini: ut habentes clavem scientiae, nec ipsi intrarent, nec
populum intrare paterentur; sed facerent eos perdere viam veritatis, quae
loquitur in Evangelio: <i>Ego sum via, et vita, et veritas (Joan. XIV,
6)</i>.</p>

<p><i>(Vers. 13, 14.) Stat ad judicandum Dominus: et stat ad judicandos
populos. Dominus ad judicium veniet cum senibus populi sui, et cum principibus
ejus.</i> Populus, qui propter simplicitatem imperitiamque deceptus est, adhuc
vocatur populus Dei: et propterea judicatur, ut salvetur. Nec sedet Dominus in
habitu judicantis, ut in Daniele legimus: <i>Throni positi sunt, et libri
aperti sunt (Dan. VII, 9)</i>: sed stat ad judicandum: et stat ut
judicet populus, volens eos stare, quorum via fuerat dissipata. Contra
principes autem et presbyteros populi sui venit ad judicium, non ut judicet,
sed ut pariter judicetur: dans ei locum defensionis, si potuerint habere quod
respondeant, juxta illud quod in quinquagesimo psalmo dicitur: <i>Ut
justificeris in sermonibus tuis, et vincas cum fueris judicatus (Vers.
6)</i>. In Michaea quoque propheta tale quid legimus <i>(Cap. VI)</i>, quod in
suo loco interpretati sumus. Ergo contra Pharisaeos et <span
class=g>&#916;&#949;&#965;&#964;&#949;&#961;&#969;&#964;&#940;&#962;</span>,
praesens locus accipitur. Inter senes autem et principes hoc fuisse reor in
veteri populo, quod nunc est inter presbyteros et episcopos. <i>Vos enim
depasti estis vineam meam: rapina pauperis in domo vestra. Quare atteritis
populum meum, et facies pauperum commollitis,</i> sive <i>conteritis,</i> et ut
LXX interpretati sunt, <i>confunditis.</i> Servat consuetudinem prophetalem, ut
mutet repente personas: supra enim ipse Dominus dixerat: <i>Popule meus, qui
beatum te dicunt, ipsi te decipiunt:</i> et postea Propheta subjecerat: <i>Stat
ad judicandum Dominus: Dominus ad judicium veniet.</i> Igitur post prophetam
ipse Dominus, qui ad judicium venerat cum senibus populi sui et principibus
ejus, loquitur ad eos, et corripit delinquentes: <i>Quare depascitis vineam
meam?</i> de qua scriptum est: <i>Vineam de Aegypto transtulisti (Ps.
LXXIX, 9)</i>. Et in hoc eodem propheta: <i>Vinea Domini sabaoth, domus est
Israel (Isai. V, 7)</i>. Hanc vineam et in Evangelio locavit Dominus
agricolis pessimis, qui missum ad se patrisfamilias filium iuterfecerunt <i>(Matth.
XXVIII)</i>. Rapina, ait, pauperis in domibus vestris. Pauperem vel simpliciter
accipe, qui indiget eleemosyna: vel certe pauperem spiritu, de quo scriptum
est: <i>Beatus qui intelligit super egenum et pauperem (Ps. XL, 1)</i>.
Et Paulus Apostolus: <i>Tantum,</i> inquit, <i>ut pauperum memores essemus (Gal.
II, 10)</i>. Quodque sequitur: <i>Quare atteritis populum meum, et facies
pauperum commollitis,</i> sive <i>confunditis,</i> manifeste ad principes
dicitur Judaeorum. Sed et ad nostros principes referri potest, si atterant
subjectam sibi plebem, et pauperes delinquentes publice arguant atque
confundant, divitibus autem pejora peccantibus ne mu quidem facere audeant. Et
rapina pauperum in domibus eorum est, quando replent thesauros suos, et
Ecclesiae opibus abutuntur in delicias, publicasque stipes, quae ad
sustentationem pauperum datae sunt, vel sibi reservant, vel propinquis
distribuunt, et alienam inopiam, suas suorumque faciunt esse divitias.</p>

<p><i>(Vers. 15.) Et dixit Dominus: pro eo quod elevatae sunt filiae
Sion, et ambulaverunt extento collo, et nulibus oculorum ibant, et plaudebant,
et ambulabant, et pedibus suis composito gradu incedebant.</i> Supra et populum
et principes tam propheta quam Dominus corripuerat; nunc ad mulieres de quibus
prius dixerat: <i>Et mulieres dominatae sunt eis,</i> propheticus sermo
convertitur, ne se alienas arbitrentur a crimine, ob quarum delicias atque
luxuriam depasti sunt exactores vineam Domini: et rapina pauperis in domibus
eorum est, et attriverunt populum ejus, et facies pauperum confuderunt. Quas
quidam putant vere feminas Judaeorum, alii metaphorice de urbibus Judaeae dici
arbitrantur, quae appellantur filiae Sion: minores videlicet civitates, vici et
oppida. Unde et in libro Jesu per singulas tribus ponuntur nomina civitatum <i>(Jos.
XV)</i>, et postea describuntur villae atque castella, et filiae nuncupantur.
Alii secundum tropologiam, mulieres animas arbitrantur, quae si extento collo
ambulaverint, et se erexerint in superbiam, et non virilem duritiam, sed
dissolutionem sectatae fuerint feminarum, corripiantur a sermone prophetico, et
omnia perdant ornamenta virtutum, quae sub lunulis torquibusque et monilibus
atque armillis, mitris et discriminalibus caeterisque hujusmodi, describuntur.
Abutendum est hoc testimonio et adversum Ecclesiae feminas, quae ambulant collo
extento, et nutibus loquuntur oculorum, et plaudunt tam manibus quam pedibus,
et ut composito incedant gradu, non naturam sequuntur ducem, sed histriones
redimunt praeceptores.</p>

<p><i>(Vers. 16.) Decalvabit Dominus verticem filiarum Sion, et crinem
earum nudabit, et pro ornatu erit ignominia.</i> Hoc et nobis accidet quorum
peccata celantur, cum impletum fuerit illud quod scriptum est: <i>Nihil
occultum quod non revelabitur (Luc. VIII, 17)</i>. Quamdiu enim
protegimur crine, et veste ignorantiae, et homines nos putant sepulcra dealbata
<i>(Matth. XXIII)</i>, qui intus sumus pleni ossibus mortuorum, videmur aliquid
habere munditiae. Cum autem patuerit quod occultum est, auferetur universa
caesaries, et foeda calvicies omnibus apparebit.</p>

<p><i>(Vers. 17.) In die illa auferet Dominus ornamentum calceamentorum.</i>
In qua die? Judaei putant, captivitatis Babyloniae. Nos verius esse
convincimus, quando a Romanis capti sunt, et omnia vestium atque gemmarum,
aurique ac monilium ornamenta, et diversas supellectiles perdiderunt. Sive per
metaphoram mulierum, omnis ornatus urbium destructus esse narratur. Ornamenta
urbium in plateis et porticibus, foro atque gymnasiis et moenibus publicis
intellige. Quae si referamus ad animarum statum, calceatos pedes ejus, qui carnes
agni comesturus est, et celebraturus Pascha, legisse nos recordemur, et per
solitudinem transeuntium, nec vestimenta, nec calceamenta consumpta. Quae sunt
ista calceamenta? Illa de quibus Apostolus scribit ad Ephesios: <i>Calceati
pedes in praeparationem Evangelii pacis (Eph. VI, 15)</i>. Quae
calceamenta animae perditurae sunt, quando extento collo ambulaverint, et
pedibus traxerint vestimenta, et pro munditia matronali, terrae verrent
spurcitiam.</p>

<p><i>(Vers. 18-21.) Et lunulas, et torques, et monilia, et armillas, et
mitras, et discriminalia, et periscelidas, et murenulas, et olfactoriola, et
inaures, et annulos et gemmas in fronte pendentes.</i> Describit monilia
feminarum, et per haec insignia civitatum: vel juxta anagogen variarum
ornamenta virtutum. Habent mulieres in lunae similitudinem bullulas
dependentes, quas nos ad Ecclesiae ornamenta transferimus, quae illuminatur
sole justitiae. Torques quoque, quae ad pectus usque pendentes, intelligentiam,
ac principale (<span class=g>&#7969;&#947;&#949;&#956;&#959;&#957;&#953;&#954;&#8057;&#957;</span>)
mentis in corde demonstrant. Et monilia, quae uno sermone omnia ornamenta
significant: et armillarum bona opera; quales Rebecca accepit in sponsalibus <i>(Gen.
XXIV)</i>: et mitras, capitis ornamenta, discriminalia, ut judicium habeat
singulorum: et periscelidas, quibus noster gressus ornatur, ut audiamus: Pes
tuus non offendet <i>(Ps. XC)</i>; et: <i>Eruet pedes meos a lapsu (Ps.
LV)</i>; et murenulas, quae auri atque argenti texuntur virgulis, sensu
videlicet, et sermonibus Scripturarum: et olfactoriola, ut Christi bonus odor
simus <i>(II Cor. II, 15)</i>; et inaures, ne audiamus judicium sanguinis, sed
Domini verba dicentis: <i>Qui habet aures audiendi audiat (Luc. VIII,
18)</i>: et annulos, quibus signamur ad Domini militiam, quem Deus signavit
Pater. Unde dicitur ad principem Tyri: <i>Tu es signaculum similitudinis (Ezech.
XXVIII, 12)</i>. Filius quoque prodigus cum stola recepit annulum <i>(Luc. XV)</i>,
et calceamenta, et gemmas in fronte pendentes, quibus nostra ora decorantur. De
cujus capitis ornamento, et in psalmo legimus: <i>Sicut unguentum in capite,
quod descendit in barbam, barbam Aaron (Ps. CXXXII, 1)</i>. Quae omnia
licet LXX Interpretes, Aquila, et Symmachus, ac Theodolio diversis modis
interpretentur, nos ut potuimus vel de Hebraeo, vel de ipsorum translatione
texuimus: nec volumus diutius in singulis immorari, ne frivola sit expositio,
et prudenti lectori fastidium faciat.</p>

<p><i>(Vers. 22.) Et mutatoria, et pallia, et linteamina.</i> Pro <i>linteamina,</i>
LXX <i>perspicua laconica,</i> interpretati sunt: volentes tenuissimas
significare vestes, quibus Lacedaemoniorum, qui fuerunt ad bella promptissimi,
et austerioris vitae, corpora tegebantur: quamquam Laconica, nec Hebraicum
habeat, nec ullus alius interpretum. Mutatoria autem et pallia, quae
significantius Symmachus transtulit <span class=g>&#7936;&#957;&#945;&#946;&#959;&#955;&#945;&#953;&#945;</span>,
ornamenta sunt vestium muliebrium, quibus humeri et pectora proteguntur.
Mutatoria juxta anagogen illa sunt, de quibus dicitur: <i>Ibunt de virtute in
virtutem (Ps. LXXXIII, 8)</i>: et linteamina, ut loti in Domino deliciis
perfruamur, secundum illud, quo in Psalmis scriptum est: <i>Torrente voluptatis
tuae potabis eos (Ps. XXXV, 9)</i>. Haec autem omnia perdiderunt filiae
Sion, quia ambulaverunt extento collo, et oculorum nutibus superbiam
gestierunt: putantes suae esse potentiae quod habebant, et non Domini gratiae.</p>

<p><i>(Vers. 23.) Et acus, et specula, et sindones, et vittas, et
theristra.</i> Habent acus mulieres, quibus ornatorum crinium compago
retinetur, ne laxius fluant, et in sparsos dissipentur capillos. Habent et
specula, quibus considerant vultum suum, et si quid deesse viderint, addunt
ornatui. Habent sindones, quae vocantur amictoria: et vittas, quibus crines
ligantur, quas appellant <!--[if gte vml 1]><v:shapetype id="_x0000_t75"
 coordsize="21600,21600" o:spt="75" o:preferrelative="t" path="m@4@5l@4@11@9@11@9@5xe"
 filled="f" stroked="f">
 <v:stroke joinstyle="miter"/>
 <v:formulas>
  <v:f eqn="if lineDrawn pixelLineWidth 0"/>
  <v:f eqn="sum @0 1 0"/>
  <v:f eqn="sum 0 0 @1"/>
  <v:f eqn="prod @2 1 2"/>
  <v:f eqn="prod @3 21600 pixelWidth"/>
  <v:f eqn="prod @3 21600 pixelHeight"/>
  <v:f eqn="sum @0 0 1"/>
  <v:f eqn="prod @6 1 2"/>
  <v:f eqn="prod @7 21600 pixelWidth"/>
  <v:f eqn="sum @8 21600 0"/>
  <v:f eqn="prod @7 21600 pixelHeight"/>
  <v:f eqn="sum @10 21600 0"/>
 </v:formulas>
 <v:path o:extrusionok="f" gradientshapeok="t" o:connecttype="rect"/>
 <o:lock v:ext="edit" aspectratio="t"/>
</v:shapetype><v:shape id="_x0000_i1025" type="#_x0000_t75" alt="" style='width:5.25pt;
 height:11.25pt'>
 <v:imagedata src="./isa02.files/image001.gif" o:href="048.files\tgr.gif"/>
</v:shape><![endif]--><![if !vml]><img width=7 height=15
src="./isa02.files/image001.gif" v:shapes="_x0000_i1025"><![endif]><!--[if gte vml 1]><v:shape
 id="_x0000_i1026" type="#_x0000_t75" alt="" style='width:7.5pt;height:11.25pt'>
 <v:imagedata src="./isa02.files/image002.gif" o:href="048.files\agr.gif"/>
</v:shape><![endif]--><![if !vml]><img width=10 height=15
src="./isa02.files/image002.gif" v:shapes="_x0000_i1026"><![endif]><!--[if gte vml 1]><v:shape
 id="_x0000_i1027" type="#_x0000_t75" alt="" style='width:3.75pt;height:11.25pt'>
 <v:imagedata src="./isa02.files/image003.gif" o:href="048.files\igr.gif"/>
</v:shape><![endif]--><![if !vml]><img width=5 height=15
src="./isa02.files/image003.gif" v:shapes="_x0000_i1027"><![endif]><!--[if gte vml 1]><v:shape
 id="_x0000_i1028" type="#_x0000_t75" alt="" style='width:6pt;height:11.25pt'>
 <v:imagedata src="./isa02.files/image004.gif" o:href="048.files\ngr.gif"/>
</v:shape><![endif]--><![if !vml]><img width=8 height=15
src="./isa02.files/image004.gif" v:shapes="_x0000_i1028"><![endif]><!--[if gte vml 1]><v:shape
 id="_x0000_i1029" type="#_x0000_t75" alt="" style='width:3.75pt;height:11.25pt'>
 <v:imagedata src="./isa02.files/image005.gif" o:href="048.files\iacugr.gif"/>
</v:shape><![endif]--><![if !vml]><img width=5 height=15
src="./isa02.files/image005.gif" v:shapes="_x0000_i1029"><![endif]><!--[if gte vml 1]><v:shape
 id="_x0000_i1030" type="#_x0000_t75" alt="" style='width:7.5pt;height:11.25pt'>
 <v:imagedata src="./isa02.files/image002.gif" o:href="048.files\agr.gif"/>
</v:shape><![endif]--><![if !vml]><img width=10 height=15
src="./isa02.files/image002.gif" v:shapes="_x0000_i1030"><![endif]><!--[if gte vml 1]><v:shape
 id="_x0000_i1031" type="#_x0000_t75" alt="" style='width:5.25pt;height:14.25pt'>
 <v:imagedata src="./isa02.files/image006.gif" o:href="048.files\sfgr.gif"/>
</v:shape><![endif]--><![if !vml]><img width=7 height=19
src="./isa02.files/image006.gif" v:shapes="_x0000_i1031"><![endif]>. Habent et
theristra, quae nos pallia possumus appellare: quo obvoluta est et Rebecca. Et
hodie quoque Arabiae et Mesopotamiae operiuntur feminae: quae Hebraice dicuntur
ARDIDIM, Graece <span class=g>&#952;&#941;&#961;&#953;&#963;&#964;&#961;&#945;</span>:
ab eo quod in <span class=g>&#952;&#941;&#961;&#949;&#953;</span>, hoc est, in
aestate et caumate corpora protegant feminarum. Filiae ergo Sion propter
superbiam suam perdiderunt acus, quibus omnium praeceptorum regula
stringebatur. Perdiderunt specula, quae obtulerunt in Exodo manentes in foribus
tabernaculi mulieres ad luterem Domini fabricandum <i>(Exod. XXXVIII)</i>: de
quibus et apostolus Paulus loquebatur: <i>Videmus autem nunc per speculum in
aenigmate (I Cor. XIII, 12)</i>. Amiserunt sindones et vittas, quibus
operiebant humeros, et fluentem huc atque illuc animum constringebant: et
theristra, quo tutissimo in aestibus tegebantur umbraculo. Haec dicimus ne
omnino tropologiam hujus loci fugere videamur. Caeterum laboris est maximi in
singulis immorari, et latam explanationem quaerere.</p>

<p><i>(Vers. 24.) Et erit pro suavi odore, foetor: et pro zona,
funiculus.</i> Foetere peccata poenitens loquitur: <i>Putruerunt et corruptae
sunt cicatrices meae a facie insipientiae meae (Ps. XXXVII, 6)</i>. Zona
accingi lumbos, Apostolus praecepit, dicens: <i>State accincti lumbos vestros
in veritate (Ephes. VI, 14)</i>. Et de peccatore legimus: <i>Funibus
peccatorum suorum unusquisque constringitur (Prov. V, 22)</i>. Igitur
pro bono odore virtutum, filiae Sion habebunt putredinem peccatorum: et pro
cingulo veritatis, mendacii funiculis ligabuntur, quos habuerunt super capita
qui cum pannis et sordibus vitam a rege Syriae precabantur. <i>Et pro fascia
pectorali cilicium.</i> Pro fascia pectorali, quam interpretatus est Symmachus,
LXX <i>tunicam</i> <span class=g>&#956;&#949;&#963;&#959;&#960;&#959;&#961;&#966;&#973;&#961;&#945;&#957;</span>,
id est, <i>clavatam purpura</i> transtulerunt: quod Aquila <i>cingulum
exultationis</i> expressit. Theodotio ipsum verbum Hebraicum PHTHIGIL <span
dir=RTL>(&#1508;&#1514;&#1497;&#1490;&#1497;&#1500;)</span><span
dir=LTR></span><span dir=LTR></span> posuit, quod genus ornamenti muliebris
est. Fascia pectus tegit, et eum possidet locum in feminis, quem Rationale in
Pontificibus. De hac fascia pectorali, et Jeremias mystico sermone dicebat: <i>Si
oblivisci potest sponsa ornatus sui, aut virgo fasciae pectoralis suae, et ego
obliviscar tui, dicit Dominus (Jer. II, 32)</i>. Virgo, qualem exhibere
nos cupit Apostolus Christo <i>(II Cor. II)</i>, quamdiu non corrumpitur in
Aegypto, nec franguntur mamillae ejus, quae pectorali fascia colligatae sunt,
jungitur sponso: et cum quotidie virtutum filios generet, nequaquam virgo esse
desistit. Quod si aliquando divaricaverit pedes omni transuenti, et secuta
fuerit amatores suos: et juxta Osee vaticinium, sepserit Dominus vias ejus, et
intercluserit semitas, revertetur ad virum suum priorem, et audiet: <i>Exue te
vestimentis luctus, et induere vestibus gloriae tuae (Ose II)</i>.</p>

<p><i>(Vers. 25.) Pulcherrimi quoque viri tui gladio cadent: et fortes
tui in praelio.</i> Pro pulcherrimis viris, LXX interpretati sunt, <i>et filius
tuus pulcherrimus, quem diligis, gladio cadet.</i> Quod si de animae statu
intelligimus, quae post virtutes peccaverit, pulcherrimum filium ejus, bona
accipiamus opera, quae hostili gladio conciderunt: et fortes quoque periisse in
praelio, quia <i>justitia justi non liberabit eum in quacumque die aberraverit</i>
<i>(Ezech. XXXIII, 12)</i>. Sin autem sequamur historiam, ex his sermonibus
docebimur, non de mulieribus prophetae esse sermonem, quarum viri in praelio
corruerunt; sed de urbibus Judaeae, quas filias Sion appellavit, et quarum
bellatores ceciderunt in certamine. Denique de eadem Sion sequens versiculus
loquitur.</p>

<p><i>(Vers. 26.) Et maerebunt atque lugebunt portae ejus, et ipsa urbs
desolata sedebit in terra.</i> Quod usque hodie oculis cernimus. Facilis
secundum tropologiam interpretatio est, quod quicumque locum dederit diabolo,
et non omni custodia servaverit cor suum, lugeant portae ejus: et absente
sponso, semper in luctu sit, ac de excelsis corruens, in terrae pulvere sedeat.</p>

<p><i>(Cap. IV.—Vers. 1.) Et apprehendent septem mulieres virum unum in
die illa, dicentes: Panem nostrum comedemus, et vestimentis nostris operiemur,
tantummodo invocetur nomen tuum super nos: aufer opprobrium nostrum.</i> Cum
pulcherrimi urbis Jerusalem gladio ceciderint, et fortes perierint in praelio;
et moeruerint, luxerintque portae ejus; et ipsa fuerit desolata ob nimiam
hominum raritatem, interfectis bellatoribus, septem mulieres apprehendent unum
virum, cupientes habere semen in Sion, et domesticos in Jerusalem: cibum et
vestimentum se habere dicentes: tantum ne absque marito esse videantur, et
subjacere illi maledicto, quod scriptum est: <i>Maledicta sterilis, et quae non
facit semen in Israel (Deut. VII)</i>. Zacharias quoque huic congruit
sensui: <i>In diebus illis apprehendent decem homines ex omnibus linguis
gentium fimbriam viri Judaei dicentes: Ibimus vobiscum, audivimus enim quoniam
Deus vobiscum est (Zach. VIII, 23)</i>. Septenarius et denarius numerus
propter sabbatum, et decem praecepta legis, Judaeis familiaris est: et ideo hoc
frequenter abutuntur: licet juxta Hebraei sermonis ambiguitatem, qui verbum
SABA <span dir=RTL>(&#1513;&#1489;&#1506;)</span><span dir=LTR></span><span
dir=LTR></span>, nunc <i>septem</i>, nunc <i>plures</i>, nunc <i>juramentum</i>
interpretantur, possit in hoc loco non <i>septem</i> significare, sed
<i>plures.</i> Hoc secundum litteram. Caeterum in adventu
Domini Salvatoris, septem mulieres, id est, septem gratiae Spiritus sancti, de
quibus in consequentibus idem Propheta dicturus est: <i>Exiet virga de radice
Jesse, et flos de radice ejus conscendet: et requiescet super eum spiritus
Domini, spiritus sapientiae et intellectus, spiritus consilii et fortitudinis,
spiritus scientiae et pietatis: et implebit eum spiritus timoris Domini (Isa.
XI, 1, 2)</i>; apprehendent Jesum, quem multo tempore desideraverant, quia
nullum alium potuerant invenire, in quo aeterna statione requiescerent. Unde et
Joannes Baptista refert in Evangelio: <i>Et qui misit me, ipse mihi dixit:
Super quem videris Spiritum sanctum descendentem et manentem in eo, ipse est
(Joan. I, 33)</i>. In Zacharia quoque legimus super lapidem unum septem
oculos, et in uno aureo candelabro septem lucernas, et septem suffusoria, ac
duas olivas ex utraque parte lampadis, firma radice fundatas <i>(Zach. III)</i>.
Quod autem gratia sancti Spiritus cuncta possideat, expositione non indiget.
Sed quia in hominibus semper patiebatur opprobrium, nullo vivente, ut Spiritus
sancti dona poscebant: propterea Jesu nomen sibi cupiunt invocari, ut quod in
Lege imperfectum erat, in Evangelio compleatur.</p>

<p><i>(Vers. 2, 3.) In die illa erit germen Domini in magnificentia et
in gloria: et fructus terrae sublimis, et exultatio his qui salvati fuerint de
Israel. Et erit, omnis qui relictus fuerit in Sion, et residuus in Jerusalem,
sanctus vocabitur, omnis qui scriptus est in vita in Jerusalem.</i> Cum filiae
Sion propter superbiam omnem ornatum perdiderint: et moeruerint luxerintque
portae ejus, et ipsa desolata conciderit, omnesque bellatores ejus perierint in
praelio, in tantum ut multae mulieres unum virum habere vix possint: tunc
orietur germen nominis christiani, <i>et terra dabit fructum suum:</i> et
exultatio erit his qui de Israel salvati fuerint, de quibus et supra dictum
est: <i>Nisi Dominus sabaoth reliquisset nobis semen, quasi Sodoma essemus, et
similes Gomorrae fuissemus (Isa. I, 9)</i>. Et nota quod non omnis
Israel salvetur, sed reliquiae populi Sion, et residuus in Jerusalem: omnis qui
scriptus est in vita in Jerusalem, quibus et Dominus loquebatur: <i>Gaudete,
quoniam nomina vestra scripta sunt in coelis (Luc. X, 20)</i>.
Significat autem Apostolos et eos qui per Apostolos crediderunt.</p>

<p><i>(Vers. 4.) Cum abluerit Dominus sordes filiarum Sion, et sanguinem
Jerusalem laverit de medio ejus in spiritu judicii et spiritu combustionis.</i>
Tunc salvabuntur reliquiae de Israel, quando in baptismate Salvatoris eis
fuerint peccata dimissa, et ille sanguis ablutus, quem super se errans populus
imprecatus est: <i>Sanguis ejus super nos, et super filios nostros (Matth.
XXVII, 25)</i>. Unde supra legimus: <i>Cum extenderitis manus, non exaudiam
vos: manus enim vestrae sanguine plenae sunt (Isa. I, 15, 16)</i>. Et
postea eos ad poenitentiam provocans infert: <i>Lavamini, mundi estote.</i> Et
nota quod sordes filiarum Sion laverit spiritu judicii, sanguinem autem
Jerusalem, spiritu combustionis. Quod enim leve est, lavatur: quod gravius,
exuritur. De quo judicii spiritu, et spiritu combustionis Joannes Baptista in
Evangelio loquebatur: <i>Ego baptizo vos in aqua, qui autem post me venit, ipse
vos baptizabit in Spiritu Sancto, et igni (Matth. III, 11)</i>. Ex quo
discimus, quod homo tantum aquam tribuat: Deus autem Spiritum sanctum, quo et
sordes abluuntur, et sanguinis peccata purgantur.</p>

<p><i>(Vers. 5.) Et creabit</i> (al. <i>creavit) Dominus super omnem
locum montis Sion, et ubi invocatus est, nubem per diem, et fumum et splendorem
ignis flammantis in nocte.</i> In Christo enim nova creatura est, de qua alibi
legimus: <i>Vetera transierunt: ecce facta sunt omnia nova (II Cor. V,
17)</i>. Pro quo LXX transtulerunt: <i>Et veniet, et erit omnis locus montis
Sion, et omnia quae in circuitu ejus sunt, proteget nubes per diem, et lumen
ignis flammantis in nocte.</i> Quis autem veniet nisi ille, de quo scriptum
est: <i>Veniet ex Sion qui liberet (Isa. LIX, 20, juxta LXX)</i>. Et de
quo alius propheta commemorat: <i>Adhuc paululum modicum, qui venturus est
veniet, et non tardabit (Abac. II, 3)</i>. Cum ille venerit, reddetur
populo felicitas pristina, quam aliquando habuere in eremo; praecedente Domino
eos per diem in columna nubis, et per noctem in columna ignis <i>(Exod. XIII)</i>:
ut nec in prosperis, nec in adversis aliquando turbentur. Quod et in psalmo
dicitur: <i>Per diem sol non uret te, neque luna per noctem (Ps. CXX, 6)</i>.
Fumus autem in hoc loco non errorem et ignorantiam, sed gloriam significat,
juxta illud quod in hoc eodem propheta, secundum quorumdam opinionem, lecturi
sumus <i>(Infra c. 6)</i>: <i>Et domus impleta est fumo.</i> Et in Joel de
gratia Spiritus sancti, quae descendit super apostolos, dicitur: <i>Effundam de
spiritu meo, et prophetabunt (Joel. II)</i>. Et, <i>Dabo prodigia in
coelo sursum, et signa in terra deorsum, sanguinem et ignem et vaporem fumi</i>
<i>(Act. II, 17)</i>. Id ipsum significare puto et illud in Psalmis: <i>Qui
tangit montes, et fumigabunt (Ps. CIII, 32)</i>.</p>

<p><i>(Vers. 6.) Super omnem autem gloriam protectio. Et tabernaculum
erit in umbraculum diei ab aestu, et in securitatem, et in absconsionem a
turbine et a pluvia.</i> Hunc locum Judaei ad Antichristum referunt, quem per
turbinem et tempestatem significari aestimant, quando eos Dominus a
potentissimo adversario defensurus sit. Nos autem omnia referamus ad primum
adventum Christi, de quo et in psalmis legimus: <i>Protexit me in abscondito
tabernaculi sui: in petra exaltavit me (Psal. XXVI, 9, 10)</i>: super
quam fundata Ecclesia nulla tempestate concutitur, nullo turbine ventisque
subvertitur. Plurimi Judaeorum et haec et universa, quibus ista sociata sunt,
super Babylonia captivitate et reditu in Jerusalem sub Zorobabel et Ezra et
Neemia intelligunt.</p>

<p><i>(Cap. V.—Vers. 1.) Cantabo nunc dilecto meo canticum patruelis
mei, vineae suae.</i> Cantat propheta carmen lamentabile populo Israel, quod
composuit ille, de quo scriptum est in Evangelio: <i>Cum autem vidisset eam</i>
(haud dubium quin <i>Jerusalem) flevit super eam, et dixit: Si scires et tu
quae ad pacem sunt tibi, quoniam venient dies super te, et circumdabunt tibi
inimici tui munitiones, et vallabunt te, et prosternent te, et filios tuos (Luc.
XIX, 41 et seqq.)</i>. Et rursum: <i>Quoties volui congregare filios tuos,
sicut gallina congregat pullos sub alas suas, et noluisti? Ecce dimittetur
vobis domus vestra deserta (Matth. XXIII, 37, 38)</i>: cui simile est
hoc quod nunc in isto carmine dicitur: <i>Dimittam vineam meam.</i> Quod autem
Christus dicatur dilectus atque charissimus, quem Aquila <span
class=g>&#960;&#945;&#964;&#961;&#940;&#948;&#949;&#955;&#966;&#959;&#957;</span>
interpretatus est, <i>patruum,</i> vel <i>patruelem,</i> quadragesimi quarti
psalmi nos inscriptio docet: <i>Canticum pro dilecto.</i> Et vox Dei Patris in
Evangelio: <i>Hic est Filius meus dilectus, in quo mihi complacui (Matth.
III, 17)</i>. Et in sexagesimo septimo psalmo legimus: <i>Dominus dabit verbum
evangelizantibus virtute multa. Rex virtutum dilecti (Ps. LXVII, 12, 13)</i>.
Hic ergo dilectus carmen lugubre fecit vineae suae, quod ego cantabo dilecto
atque miserabili populo meo. Vel certe ita intelligendum: Cantabo Omnipotenti
Deo Patri canticum Christi, qui est patruelis meus, hoc est, ex eadem mecum
gente generatus. Quod autem vinea Dei appelletur populus Israel, et in fine
hujus cantici legimus: <i>Vinea Domini exercituum, domus est Israel, et vir
Juda germen laudabile ejus.</i> Et in septuagesimo nono psalmo <i>(Vers. 9)</i>:
<i>Vineam de Egypto transtulisti, ejecisti gentes, et plantasti eam.</i> In
Evangelio quoque pene eisdem verbis, quibus Propheta nunc loquitur, Dominus
texit parabolam: <i>Homo quidam erat paterfamilias, qui plantavit vineam, et
maceriam illi circumdedit: et fodit in ea torcular, et aedificavit turrim, et
locavit eam agricolis,</i> etc. <i>(Matth. XXXI, 33)</i>. Et in Jeremia
legimus: <i>Ego plantavi te vineam fructiferam, totam veram: quomodo conversa
es in amaritudinem, vinea aliena (Jerem. II, 21)</i>? Itaque Jerusalem,
ut diximus, plangitur: et sermone prophetico illius ruina cantatur. Porro
Ecclesiae, et populo quondam gentium, aliud carmen est editum, de quo in
psalmis legimus: <i>Cantate Domino, omnis terra, annuntiate diem ex die
salutare ejus. Annuntiate in gentibus gloriam illius in omnibus populis
mirabilia ejus (Ps. XCV, 2, 3)</i>. Et rursum: <i>Cantate Domino
canticum novum, quia mirabilia fecit. Ostendit Dominus salutare suum, in
conspectu gentium revelavit justitiam suam (Ps. XCVII, 1, 2)</i>. <i>Vinea
facta est dilecto meo in cornu filio olei.</i> Hoc juxta Hebraicum Theodotio et
Aquila transtulerunt: Symmachus autem more suo manifestius: <i>Vinea facta est
dilecto meo in cornu in medio olivarum.</i> Porro LXX sensum magis quam verbum
interpretati sunt: <i>Vinea facta est dilecto meo in cornu, in loco pingui,</i>
sive <i>uberi</i>, <span class=g>&#960;&#943;&#969;&#957;</span> enim utrumque
significat. Et revera nihil terra Repromissionis pinguius, si non montana
quaeque atque deserta, sed omnem illius latitudinem consideres, a rivo Aegypti
usque ad flumen magnum Euphratem contra Orientem: et ad septentrionalem plagam
usque ad Taurum montem et Zephyrium Ciliciae: quod mari imminet. Cornu autem
regnum significare, et potentiam saepe legimus, ut est illud in Evangelio: <i>Suscitavit
cornu salutis nostrae in domo David pueri sui (Luc. I, 69)</i>. Et, <i>In
te inimicos nostros cornu ventilabimus (Ps. XLIII, 6)</i>. Et in
Zacharia quatuor cornua quatuor potentissima regna demonstrant <i>(Zach. I)</i>.
Hebraei hunc locum ita edisserunt: Vinea Christo plantata est in cornu, id est,
in forti loco atque sublimi, qui appellatur filius olei, vel quod indigeat Dei
misericordia, et ejus sustentetur auxilio: vel quod cunctis gentibus clarum Dei
notitiae lumen praebuerit.</p>

<p><i>(Vers. 2.) Et sepsit eam, et lapidos elegit ex illa, et plantavit
vineam Sorec, et aedificavit turrim in medio ejus, et torcular exstruxit in ea.</i>
Per metaphoram, ut prius diximus, vineae, describit populum Judaeorum, quem
sepsit Angelorum auxilio. Et lapides elegit ex eo, vel idola, vel omnia quae
Dei cultum poterant impedire. Et plantavit eam vineam Sorec, quam solus
Symmachus <i>electam</i> interpretatus est, non verbum e verbo, ut mihi
videtur, exprimens, sed sensum qui tenetur in verbo. Aiunt enim Hebraei, Sorec
genus esse vitis optimae, quod uberes fructus faciat atque perpetuos. Denique
Sorec a quibusdam <span class=g>&#954;&#945;&#955;&#955;&#943;&#954;&#945;&#961;&#960;&#959;&#962;</span>
interpretatur: quod nos in pulcherrimos fructus vertere possumus. Aedificavit
quoque turrim in medio ejus, templum videlicet in media civitate: et torcular
exstruxit in ea, quod quidam altare significari putant. Sicut enim ad torcular
omnes uvae comportantur atque calcantur, ut ex eis exprimatur vinum, sic altare
omnis populi suscipit fructus, et immolatas hostias devorat; juxta illud quod
de Benjamin, in cujus tribu templum fuit et altare, legimus: <i>Benjamin lupus
rapax, mane comedet: et ad vesperam dabit escam (Gen. XLIX, 27)</i>.
Cuncta quae dicuntur de vinea, possunt et ad animae humanae referri statum,
quae a Deo plantata in bonum, non uvas attulerit, sed labruscas; et postea sit
tradita bestiis conculcanda: nec divinum imbrem susceperit doctrinarum; quia
praeterita dona contempserit. <i>Et exspectavi, ut faceret uvas, et fecit
labruscas.</i> Pro labruscis, quas nos vertimus, in Hebraeo scriptum est BUSIM
<span dir=RTL>(&#1489;&#1488;&#1513;&#1497;&#1501;)</span><span
dir=LTR></span><span dir=LTR></span>: quod Aquila interpretatus est, <span
class=g>&#963;&#945;&#960;&#961;&#943;&#945;&#962;</span>, id est, <i>fructus
pessimos:</i> Symmachus <span class=g>&#7936;&#964;&#949;&#955;&#8134;</span>,
hoc est, <i>imperfectos:</i> LXX et Theodotio <i>spinas:</i> quibus Judaei
Dominum coronaverunt. Illo enim exspectante, ut vindemiae tempore deferrent
uvas ad torcularia, pro quibus octavus et octogesimus tertius psalmus habent
titulos, isti se curis et vitiis saeculi demergentes, quae in Evangelio <i>(Marc.
IV)</i> spinae interpretantur, blasphemiarum stimulos obtulerunt. Puto autem
melius esse, <i>Busim</i> labruscas, quam spinas intelligi, ut coeptae
translationis similitudo servetur. Unde et Salvator dicit in Evangelio: <i>Numquid
colligunt de spinis uvas, aut de tribulis ficus (Matth. VII, 16)</i>.</p>

<p><i>(Vers. 3, 4.) Nunc ergo habitatores Jerusalem, et viri Juda
judicate inter me et vineam meam: quid est quod ultra debui facere vineae meae
et non fecerim ei? An quod exspectavi ut faceret uvas, et fecit labruscas?</i>
Feci, inquit, universa quae debui, plantavi vineam in loco uberrimo, circumdedi
maceriam, elegi lapides, et flagella ejus hastilibus calamisque subrexi: vitis
quoque ipsa non fuit una de pluribus, sed electa et <span
class=g>&#954;&#945;&#955;&#955;&#943;&#954;&#945;&#961;&#960;&#959;&#962;</span>.
Aedificavi firmissimam turrim, in qua fruges reconderem, et de qua insidiantes
frugibus bestias contemplarer. Exstruxi torcular, ut in eodem potissimum loco
premerentur uvae, et vinum funderent. Quia haec igitur feci, quae facere debui,
respondeant mihi habitatores Jerusalem et Judae: immo judicent inter me et
vineam meam, quid est quod facere debui, et non fecerim? Et illis tacentibus,
sibi ipse respondet: Nisi forte in hoc erravi, quod pro labore meo exspectavi,
ut uvas faceret, non labruscas, quas inculta ac deserta vinea afferre
consuevit. Tale quid et Nathan Propheta ad David missus loquitur <i>(II Reg.
XII)</i>, et interrogat eum per parabolam, ut dum de alio judicat, de se promat
sententiam. Ergo et hic populus interrogatur quasi de vinea, ut contra se ipse
respondeat. Hunc locum in Evangelio plenius Salvator exequitur <i>(Matth. XXI)</i>,
et quod hic praetermissum est, Scribas et Pharisaeos interrogat. In Isaia enim
nihil dictum est de agricolis, nec quae passuri sint indicatur; sed tantum de
vinea sermo est: ibi autem quasi alia sit vinea et alii agricolae, sic de
populo loquitur et magistris, ut malos male perdat, et vineam aliis agricolis
locet; significans apostolos et eos qui apostolis successuri sunt. Nec vero <span
class=g>&#964;&#945;&#965;&#964;&#959;&#955;&#959;&#947;&#943;&#945;</span>
est, ut plerique aestimant in eo quod ait: <i>An quod exspectavi, ut faceret
uvas, et fecit labruscas?</i> Supra enim apud se tacitus loquitur, hic autem
quod cogitaverat, alios interrogat.</p>

<p><i>(Vers. 5, 6.) Et nunc ostendam vobis quid ego faciam vineae meae:
Auferam sepem ejus, et erit in direptionem: diruam maceriam ejus, et erit in
conculcationem. Et ponam eam desertam; non putabitur, et non fodietur: et
ascendent super eant vepres et spinae.</i> Provocavi, inquit, vos supra, o
habitatores Jerusalem, et viri tribus Judae, ut judicaretis inter me et vineam
meam, et interrogavi, ut diceretis quid debuerim facere quod non fecerim. Et
quia juxta Evangelicam parabolam non vultis respondere quod sciscitor, ego mihi
respondebo ipse pro vobis, indicans quid facturus sim: Quoniam feci vineae meae
cuncta quae debui, et pro uvis attulit labruscas, auferam universa quae
dederam. Tollam angelorum auxilia, de quibus in psalmis scriptum est: <i>Circumdat
Angelus Domini in circuitu timentium eum, et liberabit eos (Ps. XXXIII,
8)</i>: et diripietur ab adversariis. Destruam muros, et inimicis gentibus
subjacebit, eritque deserta et non putabitur in aeternum, nec fodietur, ut
redigatur in vepres: et ascendent in ea spinae. Haec autem sub metaphora
vineae, de Jerusalem atque Judaeae dicuntur solitudine, quod plerique Judaeorum
putant sub Babyloniis accidisse: quod et nos ex parte factum negare non
possumus. Sed quia sequitur: <i>Et nubibus mandabo, ne pluant super eam imbrem,</i>
hoc in illa captivitate intelligi non potest. Siquidem et Jeremias capta jam
urbe prophetavit in populo: et Ezechiel, Daniel quoque et tres pueri, vel
prophetasse, vel mirabilia signa etiam in captivitate fecisse narrantur: et
postea Aggaeus et Zacharias futura dixerunt in consolationem populi servientis.
Tollitur autem Dei auxilium ab his qui indigni sunt: ut quia non senserant Deum
per beneficia, sentiant per supplicia. Vel ideo truculenta quaedam et aspera
comminatur, ut conversi ad poenitentiam, imminentia tormenta devitent. Verbum
Hebraicum SAITH <span dir=RTL>(&#1513;&#1497;&#1514;)</span><span
dir=LTR></span><span dir=LTR></span> omnes voce simili <i>spinas</i>
interpretati sunt. Si ergo <i>Saith</i> in praesenti loco <i>spinae</i>
dicuntur juxta Aquilam et Theodotionem et LXX, respondeant quomodo supra <i>Busim</i>
non labruscas, sed <i>spinas</i> transtulerunt. <i>Et nubibus mandabo ne pluant
super eam imbrem.</i> Istae sunt nubes quas eduxit Dominus ab extremo terrae,
de quibus et in psalmo legimus: <i>Veritas tua usque ad nubes (Ps. XXXV,
6)</i>. Hae nubes, quoniam sub Elia omnes idololatrae erant, tribus annis et
sex mensibus super terram Israel non pluerunt <i>(III Reg. XVIII)</i>. Quod
quidem non solum de prophetis, sed de apostolis possumus intelligere, quod post
passionem Domini, nec prophetas, nec apostolos habuerunt Judaei, ne pro uvis
afferrent spinas, sed pro sterilitate et ariditate sua precarentur eum, qui
potest imbres praebere virtutum. Unde et in Levitico loquitur ad eos: <i>Ponam
coelum vobis ferreum, et terram aeneam (Levit. XXVI, 19)</i>. Et in
Deuteronomio: <i>Erit coelum super caput tuam aeneum, et terra subter te ferrea</i>
<i>(Deut. XXVIII, 23, 24)</i>. Et rursum, <i>Dabit Dominus pluviam terrae tuae.</i>
Et, <i>Cinis de coelo descendet super te, donec eradicet te, et deleat;</i>
quia terra quae frequenter super se venientem suscipit pluviam, et non facit
segetem, sed spinas et tribulos, reproba est et maledictionis proxima, cujus
finis combustio est.</p>

<p><i>(Vers. 7.) Vinea autem Domini exercituum domus Israel est: et viri
Juda germen delectabile ejus.</i> Id est, <i>Dei:</i> sive ut LXX
transtulerunt, <i>novella plantatio dilectissima.</i> Israel et Judas hoc inter
se differunt, quod omnis populus prius appellabatur Israel, et postea, regnante
David super tribum Juda, et Roboam filio Salomonis super duas tribus, Judam et
Benjamin, hi qui erant in Samaria, hoc est, decem tribus, vocabantur Israel; et
quibus regnabant de genere David, appellabantur Juda. Et quoniam ab Israel
vituli colebantur in Dan, et in Bethel, propterea ab Assyriis primum est capta
Samaria; et multo post tempore Judas a Chaldaeis ductus est in Babylonem, quia
minora peccaverant. Unde et in Ezechiele ad utriusque populi peccata purganda,
Israel in sinistro latere ponuntur, juxta Septuaginta, dies centum nonaginta,
sive ut verius in Hebraico continetur, trecenti nonaginta: Judae autem
quadraginta dies <i>(Ezech. IV, juxta LXX et juxta Hebraicum)</i>. Hoc dico, ut
comparatione Israel, id est, decem tribuum, amabilem atque dilectum ostendam
Judam, in quo erant sacerdotes et levitae, et Dei religio versabatur eo
tempore, quo propheta Isaias loquebatur ad populum. Et pulchre Israel, hoc est,
totus populus, domus est: Judas autem, qui separatis tribubus postea
pullulavit, novellum dicitur delectabile. Sed et hoc notandum, quod juxta
consuetudinem prophetalem, quae prius per metaphoram dicta sunt, vel per
parabolam, postea exponuntur manifestius: quod vinea et novella plantatio,
Israel et Judas sit. <i>Et exspectavi ut faceret judicium, et ecce iniquitas:
et justitiam, et ecce clamor,</i> sive ut LXX transtulerunt, <i>Exspectavi ut
faceret judicium, et fecit iniquitatem, et non justitiam, sed clamorem.</i>
Volumus Latinis insinuare auribus quod ab Hebraeis didicimus: <i>Judicium,</i>
apud eos appellatur MESPHAT <span dir=RTL>(&#1502;&#1513;&#1508;&#1496;)</span><span
dir=LTR></span><span dir=LTR></span>:
<i>iniquitas,</i> sive <i>dissipatio,</i> ut interpretatus est Aquila, MESPHAA
<span dir=RTL>(&#1502;&#1513;&#1508;&#1492;)</span><span dir=LTR></span><span
dir=LTR></span>. Rursum <i>justitia</i> dicitur SADACA <span
dir=RTL>(&#1510;&#1491;&#1511;&#1492;)</span><span dir=LTR></span><span
dir=LTR></span>: <i>clamor</i> autem appellatur SAACA <span
dir=RTL>(&#1510;&#1506;&#1511;&#1492;)</span><span dir=LTR></span><span
dir=LTR></span>. Una itaque vel addita littera, vel mutata, sic verborum
similitudinem temperavit, ut pro MESPHAT, MESPHAA: et pro SADACA poneret SAACA,
et elegantem structuram sonumque verborum, juxta Hebraeam linguam redderet.
Exspectavit autem Deus, ut populus Judaeorum faceret judicium, id est, uvas: et
fecit iniquitatem, id est labruscas: et exspectavit justitiam, ut largitorem
tantorum munerum a Patre missum susciperet, et fecit clamorem, quo vociferatus
est contra Dominum, et clamavit, dicens: <i>Tolle, tolle, crucifige talem
(Joan. XIX, 15)</i>. Unde et Paulus apostolus scribit: <i>Omnis ira et clamor,
et blasphemia auferatur a vobis cum omni malitia (Ephes. IV, 31)</i>. Vel certe
quoniam justi sanguinem fuderant, sanguis Dominicae passionis clamabat ad
Dominum: propterea clamorem pro justitia reddiderunt, juxta illud quod in
Genesi legimus, <i>Vox sanguinis Abel fratris tui clamat ad me
(Gen. IV, 10)</i>.</p>

<p><i>(Vers, 8.) Vae qui conjungitis domum ad domum, et agrum agro
copulatis usque ad terminum loci: Numquid habitabitis soli vos super terram?</i>
Pro eo quod nos diximus, <i>usque ad terminum loci,</i> LXX transtulerunt, <i>aut
auferatis proximo:</i> Symmachus et Theodotio: <i>donec deficiat, vel non sit
locus;</i> ut deficiente terra, nequaquam saturetur avaritia. Quod quidem et
generaliter adversum omnes, quibus nihil satis est, dictum puto: et specialiter
contra vineam Domini, quae pro uvis fecit labruscas, id est, pro judicio
iniquitatem, et pro justitia clamorem. Quae est enim rabies, cum tecta et agri
ad depellendos imbres, et ad serendas [<i>Al.</i> cerendas] fruges haberi
debeant, ea habere cupere, in quibus cunctis habitare non possis, et quae
colere non sufficias: alteriusque necessitatem, tuam facere voluptatem? Juxta
tropologiam contra haereticos quidam hoc dictum arbitrantur: qui cum moverent
pedes suos de Oriente, veniunt in campum <i>Sennaar,</i> qui interpretatur <i>excussio
dentium:</i> et aedificant civitatem confusionis, turrimque superbiae, et
audiunt sub verbis aliis: <i>Audite haec, duces domus Jacob, et residui domus
Israel, qui abominamini judicium, et omnia recta pervertitis, qui aedificatis
Sion in sanguinibus, et Jerusalem in iniquitate (Mich. III, 9, 10)</i>.
Isti domos domibus, id est, dogmata conjungunt dogmatibus; quibus dicitur per
Michaeam, <i>Nolite aedificare in domo derisum (Mich. III)</i>, ne supra
fundamentum Christi, quod apostolus Paulus posuit <i>(I Cor. III)</i> et in quo
debuerant aedificare aurum, argentum, lapides pretiosos: econtrario aedificent
ligna, fenum, stipulam, quorum finis incendium est. De hujuscemodi domibus
Salvator in Evangelio loquitur: <i>Omnis qui audierit verba mea, et non fecerit
ea, assimilabitur viro stulto, qui aedificavit domum suam super arenam.
Descendit pluvia, venerunt flumina, flaverunt venti et impegerunt in domum
illam, et cecidit: et fuit ruina domus illius magna (Matth. VII, 26, 27)</i>.
Tamdiu autem quaerunt haeretici nova veteribus jungere, et eadem recentioribus
immutare, donec et sensus humanus et sermo deficiat.</p>

<p><i>(Vers. 9.) In auribus meis sunt haec Domini exercituum: Nisi domus
multae desertae fuerint, grandes et pulchrae absque habitatore.</i> Pro eo quod
nos juxta Hebraicum vertimus, <i>In auribus meis sunt haec Domini exercituum,</i>
id est, verba quae locutus est Dominus, adhuc resonant in auribus meis: LXX
transtulerunt, <i>Audita sunt haec in auribus Domini sabaoth.</i> Non quod
Propheta verba Domini audierit, sed in auribus Domini audita sint quae Propheta
dicturus est: cum consequentius sit intelligere, audisse Prophetam, quae
Dominus sit locutus. Dominus autem locutus est, quod post captivitatem, domus
magnae atque pulcherrimae desertae futurae sint, non habentes habitatorem.</p>

<p><i>(Vers. 10.) Decem enim jugera vinearum facient lagunculam unam, et
triginta modii sementis facient modios tres.</i> Pro <i>laguncula,</i> quam
soli LXX transtulerunt, omnes alii <i>batum</i> interpretati sunt, quod
Hebraice dicitur BETH <span dir=RTL>(&#1489;&#1514;)</span><span
dir=LTR></span><span dir=LTR></span>. Et pro triginta modiis, quos nos <i>pro
coro</i> posuimus, qui Hebraice dicitur OMER <span
dir=RTL>(&#1514;&#1502;&#1512;)</span><span dir=LTR></span><span
dir=LTR></span>, LXX verterunt <i>artabas sex:</i> quae mensura Aegyptiaca
est, et facit modios viginti. In sterilitate ergo nimia quae sequitur
captivitatem, decem jugera vinearum facient batum, id est, tres amphoras: et
triginta modii seminis, id est, corus, faciet <i>ephi,</i> quod LXX <i>tres
mensuras</i> interpretati sunt, id est, <i>tres modios.</i> Batus autem in
liquidis speciebus dicitur, et <i>ephi,</i> sive <i>epha</i> ejusdem mensurae
in aridis. Sicut in Ezechiel juxta Hebraicum legimus: <i>Ephi justum, et batus
justus erit vobis. Ephi et batus aequalia et unius mensurae erunt, ut capiat
decimam partem cori batus, et decimam partem cori ephi: juxta mensuram cori
erit aequa libratio eorum (Ezech. XLV, 10, 11)</i>. Quaerimus juxta
anagogen, quomodo haereticorum domus grandes et pulchrae sint, quae cum judicii
tempus advenerit, nullum habitatorem habeant. Omnis enim pompa structuraque
verborum, et argumenta dialectica redigentur ad nihili. Et quia juxta apostolum
Paulum <i>(II Cor. III)</i> non solum Dei aedificatio sumus, sed et
agricultura, quam imitantes haeretici suffodiuntur et eradicantur ab Jeremia:
idcirco ubi decem jugera vinearum, sive ubi decem juga boum operantur, facient
batum unum, et triginta modii sementis facient ephi <i>(Jerem. XVIII)</i>, ut
de denario numero, qui in Scripturis sanctis mysticus atque perfectus est: et
de tricenario, in quo prophetavit Ezechiel <i>(Ezech. I)</i>, et Dominus
baptizatus est <i>(Luc. III)</i>, redigantur ad ephi, qui ad comparationem
multiplicis numeri, unione constringitur. Quod autem aedificatio et agricultura
referatur ad intelligentiam spiritalem, etiam alio loco Paulus apostolus docet <i>(Ephes.
IV)</i>, fundatos et radicatos in charitate credentes esse contestans. Unde et
Ecclesiastes <i>(Eccl. II)</i>, non solum sibi aedificavit domos, sed plantavit
vineas, et fecit hortos et pomaria, et instituit omnes arbores pomiferas,
exstruxitque piscinas, ut irrigaret saltum. Porro haeretici imaginem tantum
habentes umbramque virtutum, et non ipsam veritatem, absque fructu operum,
verborum folia pollicentur. De quorum arboribus dicit Dominus: <i>Omnis
plantatio, quam non plantavit Pater meus coelestis, eradicabitur (Matth.
XV, 13)</i>. De vinea enim Sodomorum vinea eorum, et propago eorum de Gomorra:
Uva eorum, uva fellis, et botrus amaritudinis eis, furor draconum vinum eorum,
et furor aspidum insanabilis <i>(Deut. XXXII, 32, seqq.)</i>.</p>

<p><i>(Vers. 11, 12.) Vae qui consurgitis mane ad ebrietatem sectandam
et potandum usque ad vesperam, ut vino aestuetis. Cithara, et lyra, tympanum,
et libia, vinum in conviviis vestris: et opus Domini non respicitis, nec opera
manuum ejus consideratis.</i> Pro ebrietate, quam Aquila est interpretatus et
Symmachus, LXX ipsum Hebraicum posuerunt SICERAM <span
dir=RTL>(&#1513;&#1499;&#1512;)</span><span dir=LTR></span><span
dir=LTR></span>, quod omnem significat potionem, quae inebriare potest, et
statum mentis evertere. Arguit autem juxta consequentiam coeptae explanationis
agricolas vineae, qui imminente sterilitate, et vicino incendio, quo vepres et
spinae sunt comburendae, luxuriae se et voluptatibus tradiderunt: non solum in
vescendo et bibendo; sed in aurium quoque oblectatione, et in diversis musicae
artis generibus. Qui cum ista faciunt, opus Domini non respiciunt, nec
considerant quae ventura sint. Abutamur hoc testimonio adversum principes
Ecclesiae, qui de mane consurgunt ad sectandam siceram, et bibendum usque ad
vesperam: de quibus in alio loco dicitur: <i>Vae tibi civitas, cujus rex
juvenis est, et principes tui mane comedunt (Eccl. X, 16)</i>. Qui
deliciis occupati, ex creaturis non intelligunt Creatorem, nec considerant
opera manuum ejus, de quibus legimus: <i>Verbo Domini coeli firmati sunt, et
spiritu oris ejus omnis virtus eorum (Ps. XXXII, 6)</i>. Potest juxta
altiorem intelligentiam, omnis animae perturbatio ebrietas appellari, quae
concipitur de vino furoris draconum, et de veneno aspidum insanabili, quod
nonnulli bibunt ab adolescentia usque ad senectutem, hoc est, de mane usque ad
vesperam <i>(Deut. XXXII)</i>. Alii vero hora tertia, sexta, vel nona, et
undecima suscitantur de convivio, et dicitur ad eos: <i>Expergiscimini qui
ebrii estis a vino.</i> Super hoc vinum, et super hujuscemodi uvas ac vineas
pluit Dominus sulphur et ignem a Domino: et quicumque ex earum vino biberit,
aestuat atque comburitur. Requirit citharam et psalterium, cujus repertor est
Jubal, de Cain stirpe generatus <i>(Gen. IV)</i>, nec audit Dominum dicentem ad
Aaron: <i>Vinum et siceram non bibetis tu et filii tui, quando ingredimini in
tabernaculum testimonii, aut accedetis ad altare (Lev. X, 8)</i>. Has
citharas, et lyras, tympanumque, et tibias rex Babylonius habuit, quibus
consonantibus, universarum gentium populi prosternebantur in terram, et
adorabant auream statuam <i>(Dan. III)</i>. Quod autem primum tempus humanae
sapientiae, quando egredimur pueritiam, et ad rationalem venimus aetatem, mane
in Scripturis intelligatur, multa testimonia docere nos poterunt: de quibus
exempli causa ponenda sunt pauca: <i>Mane mittebam Prophetas;</i> et: <i>Mane
exaudies orationem meam. Mane assitam tibi, et videbo (Ps. V, 4, 5)</i>;
et: <i>De nocte consurget spiritus meus (Ps. LXII, 1)</i>; et: <i>Deus,
Deus meus, ad te de luce vigilo (Ps. C, 8)</i>; et: <i>In matutinis
interficiebam omnes peccatores terrae, ut disperderem de civitate Domini omnes
qui operantur iniquitatem (Ps. XXIX, 7)</i>; et in alio loco: <i>Ad
vesperam demorabitur fletus, et ad matutinum laetitia,</i> et caetera his
similia. Consurgimus autem de mane, quando vitia relinquimus in pueritia, et
dicere possumus: <i>Peccata juventutis meae et ignorantiae ne memineris (Psal.
XXIV, 7)</i>. Ortoque nobis sole justitiae, fugantur tenebrae, et statim
interficimus omnes cogitationes, quae ad peccata nos provocant, et de civitate
mentis nostrae illos disperdimus peccatores, de quibus Salvator loquitur: <i>De
corde exeunt cogitationes malae, homicidia, adulteria, fornicationes, furta,
falsa testimonia, blasphemiae (Matth. XV, 19)</i>, et reliqua.
Infelicissimi autem sunt qui de mane usque ad vesperam ebrietate, gula et
diversis voluptatibus occupati, non intelligunt in se opera Domini, nec
considerant cur creati sunt.</p>

<p><i>(Vers. 13.) Propterea ductus est captivus populus meus, quia non
habuit scientiam: et nobiles ejus interierunt fame, et multitudo ejus siti
exaruit.</i> Haec juxta litteram accidisse populo Judaeorum sub Vespasiano et
Tito Romanis principibus, tam Graeca quam Latina narrat historia. Quod quidem
et spiritualiter hodie quoque patiuntur, sustinentes non famem panis, neque
sitim aquae, sed famem audiendi sermonis Dei: quia nec respexerunt opus Domini,
nec consideraverunt opera manuum ejus, neque habuerunt ejus scientiam, qui
semper locutus est per Prophetas <i>(Amos. VIII)</i>. Unde et in Psalmis
dicitur de eis: <i>Convertentur ad vesperam, et famem patientur ut canes, et
circuibunt civitatem (Ps. LVIII, 16)</i>. Quod autem omnis sermo doctrinae,
panis appelletur et aqua, illud docet Evangelicum: <i>Non in solo pane vivit
homo, sed in omni verbo quod egreditur de ore Dei (Luc. IV, 4)</i>: Et, <i>Quicumque
biberit de aqua, quam dedero ei, non sitiet in aeternum (Joan. IV, 13)</i>.
Et in psalmo dicitur: <i>Super aquas refectionis educavit me (Ps. XXII,
2)</i>. Unde et Dominus non vult esurientes in eremo dimittere, ne lassentur;
et corruant, et interficiantur fame <i>(Matth. XV)</i>. Et de justo viro
dicitur: <i>Juvenis fui, et senui, et non vidi justum derelictum, nec semen
ejus quaerens panem (Ps. XXXVI, 25)</i>. Quidam hoc quod dicitur: <i>Captivus
ductus est populus meus, quia non habuit scientiam: et nobiles ejus interierunt
fame, et multitudo ejus siti exaruit,</i> generaliter de inferis, et gehenna
interpretari volunt, in qua punietur omnis qui Dei non habuerit scientiam.</p>

<p><i>(Vers. 14, 15.) Propterea dilatavit infernus animam suam, et
aperuit os suum absque ullo termino, et descendent fortes ejus, et populus
ejus, et sublimes gloriosique ejus ad eum. Et incurvabitur homo, et humiliabitur
vir, et oculi sublimium deprimentur.</i> Qui surrexerunt mane ad sectandam
siceram, et permanserunt in ebrietate usque ad vesperam, et voluptate ac
deliciis occupati, opus Domini respicere noluerunt, nec opera manuum ejus
contemplati sunt, propterea ducti sunt in captivitatem, quia non habuerunt
scientiam Filii Dei, dicente ipso ad eos, <i>Nec me scitis, nec qui me misit</i>
<i>(Joan. VIII, 19)</i>, et in ipsa captivitate fame perierunt, ac aruerunt
siti. Unde infernus et mors dilatavit animam suam, et aperuit os suum, et
absque ullo numero, et satietate devoravit in perpetuum puniendos: ita ut
principes et populus, et sublimes gloriosique terrae Judae descenderent ad eum,
et humiliaretur omnis superbia, et oculi sublimium deprimerentur,
intelligentium se esse mortales; et cuncta rebus expleta, quae ventura per
Prophetas Dominus nuntiarat. Infernus autem animam habere dicitur, non quod
animal sit, juxta errorem quorumdam; sed quod verbis humanae consuetudinis,
rerum insensibilium exprimamus affectum, quod insatiabilis sit, et numquam
mortuorum multitudine compleatur. Quomodo et in manu linguae mors dicitur <i>(Prov.
XVIII)</i>, et omnipotens Deus Sabbatha, et Neomenias Judaeorum odisse loquitur
animam suam <i>(Isai. I)</i>. Quidquid de populo diximus Judaeorum, tropologice
referri potest ad eos qui saeculi deliciis occupati, nec respicientes opera
Dei, captivi ducuntur in peccatum, et non habent scientiam Dei: et idcirco fame
et siti pereunt bonorum operum atque virtutum, et detrahentur in gehennam,
ibique aeternis cruciatibus deputati, potentiam et superbiam miseria cernent et
humilitate mutari.</p>

<p><i>(Vers. 16.) Et exaltabitur Dominus exercituum in judicio: et Deus
sanctus sanctificabitur in justitia.</i> Cum captivus ductus fuerit populus,
quia non habuit scientiam, et interierit fame, et siti exaruerit, et
dilataverit infernus animam suam: et descenderint fortes atque sublimes
gloriosique in profundum, et incurvatus fuerit homo, et humiliatus vir, et
receperint omnes juxta merita sua: tunc exaltabitur Dominus in judicio, cujus
prius injustum videbatur esse judicium, et Deus sanctus ab omnibus
sanctificabitur in justitia, ut impleatur illud quod in Evangelio dicitur: <i>Pater
noster, qui es in coelis, sanctificetur nomen tuum (Matth. VI, 9)</i>;
et: <i>Pater juste, mundus te non cognovit (Joan. XVII, 25)</i>. Unde
cavere debemus ne praeveniamus judicium Dei, cujus judicia magna sunt, et
inenarrabilia, et de quo Apostolus loquitur: <i>Inscrutabilia judicia ejus, et
investigabiles viae illius (Rom. XI, 33)</i>, donec illuminet occulta
tenebrarum, et aperiat cogitationes cordium <i>(I Cor. IV, 5)</i>, qui dicit in
Evangelio: <i>Nolite judicare, ut non judicemini (Matth. VII, 1)</i>.
Cui sententiae congruens Paulus apostolus praecepit: <i>Tu quis es qui judicas
alienum servum? suo Domino stat, aut cadit. Stabit autem: potens est enim Deus
statuere illum (Rom. XIV, 4)</i>.</p>

<p><i>(Vers. 17)</i>. <i>Et pascentur agni juxta ordinem suum: et deserta in
ubertatem versa, advenae comedent.</i> Pro pascentibus agnis juxta ordinem
suum, quod in bonam partem accipitur, nescio quid volentes LXX transtulerunt, <i>pascentur
direpti quasi tauri;</i> pro agnis tauros intelligentes, et rursum pro advenis
interpretantes agnos. Quando autem Dominus exaltatus fuerit in judicio, et
sanctus in sua sanctificatus justitia, ut mali agricolae male pereant, et
exaltata cedrus securi Domini succidatur; tunc qui fuerint de agnorum numero,
non haedorum, pascentur in Ecclesiae pratis, et dicent: <i>Dominus pascit me,
et nihil mihi deerit (Ps. XXII, 1)</i>; et quae a Judaeis deserta sunt,
versa in ubertatem comedet gentium populus. Haec juxta tropologiam. Caeterum ut
ordinem compleamus historiae, id ipsum aliis verbis dicitur, de quo supra
legimus: <i>Regionem vestram in conspectu vestro alieni devorant, et deserta
est atque subversa a populi sexternis (Isai. I, 7)</i>. De toto enim
orbe congregata gentium multitudo habitat in Judaea, et ejectis prioribus
populis, ideo ex parte caecitas facta est domui Israel, ut subintraret
plenitudo gentium <i>(Rom. XI)</i>. Pulchreque juxta LXX direpti sunt atque
vastati et ducti in captivitatem quasi tauri, de quibus Dominus dixerat: <i>Tauri
pingues obsederunt me,</i> ut loca taurorum occuparent agni.</p>

<p><i>(Vers. 18, 19.) Vae, qui trahitis iniquitatem in funiculis
vanitatis, et quasi vinculum plaustri peccatum. Qui dicitis: festinet et cito
veniat opus ejus, ut videamus, et appropiet et veniat consilium sancti Israel,
et scimus illud.</i> Pro vinculo plaustri, <i>corrigiam jugi vitulae,</i> sive <i>vaccae,</i>
LXX transtulerunt. Quod autem vincula dicantur esse peccata, crebrius legimus.
E quibus illud est: <i>Funibus peccatorum suorum unusquisque constringitur (Prov.
V, 22)</i>. Et Dominus arguens populum delinquentem, qui peccatis peccata
sociarat, fecit flagellum de funiculis, ostendens eis quomodo domum Dei
fecissent speluncam latronum <i>(Joan. II)</i>, et sedem orationis vertissent
in domum negotiationis <i>(Matth. XXI)</i>. Conviva quoque coenae Dominicae,
vestem non habens nuptialem, vinctus pedibus ac manibus ejicitur in tenebras
exteriores <i>(Matth. XXII)</i>. Et Dominus venit, ut his qui erant in vinculis
diceret: <i>Exite (Isa. XLIX, 9)</i>; et qui versabantur in tenebris, <i>revelamini</i>
<i>(Psal. CLXV, 8)</i>. Ipse enim solvit compeditos, et illuminat caecos: quos
Jeremias vinctos terrae nuncupat. Nec plangit eos qui peccare coeperint,
statimque desierint: non est enim justus super terram qui faciat bonum, et
aliquando non peccet <i>(Eccl. VII, 2)</i>; sed qui longo funiculo peccata
protraxerint. Unde et in Numeris legimus <i>(Cap. XIX)</i>, vaccam rufam, cujus
cinis expiatio populi est, non aliter immolari et offerri ad altare Domini,
nisi quae terrena opera non fecerit, jugumque non traxerit, nec vinculis jugi Nabuchodonosor
fuerit alligata. Et in hoc eodem propheta pro cingulo veritatis, filiae Sion
cinguntur funiculo. Achitophel quoque et Judas [quorum alter David, alter
Dominum prodiderunt] fune longissimo trahentes peccata sua, periere suspendio;
putantes malum conscientiae praesenti morte finiri, et nihil esse post mortem.
Quod autem juxta Hebraicum et omnes alios interpretes, appellantur funiculi
vanitatis; hoc significat, quod facientibus peccatum facile texitur, et tam
inane et facile est, ut aranearum fila texuntur: sed cum inde voluerimus exire,
solidissimis vinculis nectimur. Plaustrum autem plenum oneratumque peccatis
facilius intelligunt, qui meminerint scriptum in Zacharia, impietatem sedere
super talentum plumbi <i>(Zach. V)</i>: et Aegyptios qui gravi peccatorum
sarcina premebantur, quasi plumbum in mare Rubrum esse demersos <i>(Exod. XV)</i>.
Et in alio loco peccator loquitur: <i>Iniquitates meae supergressae sunt caput
meum: sicut onus grave gravatae sunt super me (Ps. XXXVII, 5)</i>.
Dicuntur autem haec ad principes Judaeorum, qui supra arguti sunt in avaritia
atque luxuria: quod provocati a Domino ad poenitentiam, et postea ab Apostolis
ejus, usque hodie perseverent in blasphemiis, et ter per singulos dies in
omnibus synagogis sub nomine Nazarenorum anathematizent vocabulum Christianum.
Est autem sensus: Vae vobis qui putatis diem judicii non futurum, vel non
venturam captivitatem quam propheticus sermo praedicit: qui dicitis ad
Prophetam: Usquequo nobis Dei minaris iram? volumus eam scire, jam veniat. Hoc
autem per ironiam loquuntur, quoniam eam non putant esse venturam, sed simulari
a Propheta.</p>

<p><i>(Vers. 20.) Vae qui dicitis malum bonum, et bonum malum: ponentes
tenebras lucem, et lucem tenebras: ponentes amarum in dulce, et dulce in
amarum.</i> Ejusdem criminis est, bonum, lucem, et dulce, contrariis vocare
nominibus, cujus, malum, tenebras, et amarum vocabulis appellare virtutum. Hoc
contra eos qui peccatum non putant, si bono detrahant, et non aestimant esse
delictum, si laudent malum. Ponunt autem Judaei bonum malum, et lucem tenebras,
et dulce amarum, suscipientes Barabbam latrocinii et seditionis auctorem, et
crucifigentes Jesum, qui non venerat nisi ad oves perditas domus Israel, ut
salvaret quod perierat. In Barabbam intelligamus diabolum, qui cum sit nox et
tenebrae, transfiguratur in Angelum lucis <i>(Matth. XXVII)</i>. Unde et
Apostolus loquitur: <i>Quae participatio justitiae cum iniquitate? quae
societas luci ad tenebras? qui consensus Christi et Belial (II Cor. VI,
14, 15)</i>? Neque enim lucerna tollenda est, et ponenda sub modio, vel sub
lecto, sed supra candelabrum, ut omnibus luceat. Nec arbor malos afferens
fructus, bonae arboris est appellanda vocabulo <i>(Matth. V)</i>. Unde et in
Genesi mystico sermone narratur, quod diviserit Deus inter lucem ac tenebras,
quae in principio super abyssum ferebantur <i>(Gen. I)</i>. Quod autem bonus
Salvator sit appellatus, ipse in Evangelio loquitur: <i>Pastor bonus ponit
animam suam pro ovibus suis (Joan. X, 11)</i>. Lucem quoque esse se
dicit: <i>Ego sum lux mundi (Joan. VIII, 12)</i>, et quotidie coelesti
pane saturati dicimus: <i>Gustate et videte, quam suavis est Dominus (Ps.
XXIII, 9)</i>. E contrario quando dicimus: <i>Libera nos a malo (Matth.
VI, 13)</i>; et: <i>Mundus in maligno positus est (I Joan. V, 19)</i>,
diaboli cupimus insidiis liberari. Quod autem ipse tenebrarum et amaritudinis
significetur nominibus, crebrius legimus. Sed et hoc possumus dicere, quod
omnia contraria dogmata veritati amara sint, et sola dulcis veritas. Unde
cavendum est, ne pro veritate sequamur mendacium, ne pro lumine tenebras.
Multae enim sunt viae quae videntur hominibus rectae, et novissima earum
perveniunt in profundum inferni. Est quoque justus periens in justitia sua, cui
dicitur: <i>Ne sis justus multum (Eccl. VII, 17)</i>. Quas ob causas
Israel repromittit se via ambulaturum regia, nec ad sinistram, nec ad dexteram
declinaturum <i>(Deut. V)</i>. Et ut loquar quod sentio: difficile hoc
maledicto quis carere potest, cum et malis frequenter adulemur propter
potentiam, et bonos despiciamus propter inopiam. Unde significantius
interpretatus est Aquila: <i>Vae qui dicit malo, bonus es, et bono, malus es</i>
<i>(Prov. XVII, 13)</i>. Et in hunc congruit sensum illud quod Salomon in
Proverbiis loquitur: <i>Qui judicat justum injustum, et injustum justum,
abominabilis est uterque apud Deum.</i> Scribae quoque et Pharisaei verba
Salvatoris non recipientes, sed traditiones hominum, et aniles fabulas,
fecerunt bonum malum, et malum bonum.</p>

<p><i>(Vers. 21.) Vae qui sapientes estis in oculis vestris, et coram
vobismetipsis prudentes.</i> Qui vobis, inquit, ipsi videmini sapientes esse,
qui prudentiam sequimini, non Dei, sed hominum: et cum non recipiatis Dei
virtutem Deique sapientiam, putatis vos esse sapientes <i>(I Cor. I)</i>. Inter
sapientiam et prudentiam hoc dicunt interesse Stoici, quod sapientia rerum sit
divinarum humanarumque notitia: prudentia autem tantum mortalium. Consequenter
autem haec adversum Scribas dicuntur et Pharisaeos, qui habentes clavem
scientiae, nec ipsi ad Christum introeunt nec alios introire permittunt <i>(Luc.
XI)</i>.</p>

<p><i>(Vers. 22.) Vae qui potentes estis ad bibendum vinum, et viri
fortes ad miscendam siceram,</i> id est <i>ebrietatem.</i> Quibus supra
dixerat: <i>Vae qui consurgitis mane ad ebrietatem sectandam, et potandum usque
ad vesperam, ut vino aestuetis,</i> de his etiam nunc loquitur: qui potentes
sunt ad bibendum vinum, et viri fortes ad miscendum siceram <i>(Deut. XXXII)</i>.
Qui inebriati vino draconis, et veneno aspidum insanabili, virtute Domini
calumniabantur. Et ipsi ebrii inebriabant populos, ut pari furore bacchantes,
adversus Dominum conclamarent. Juxta tropologiam ante jam diximus: quod
sacerdotes ingressuri Tabernaculum Dei, non debeant vinum bibere et siceram <i>(Levit.
X)</i>. Quibus nunc addimus, quod Nazaraeis quoque praeceptum sit, qui se
sanctificant Domino, ut vinum et siceram, et omne quod de uvis est, non bibant,
nec comedant, ne uvam quidem passam, et acetum ex vino <i>(Num. VI)</i>. Sed et
in Proverbiis praecipitur: <i>Potentes qui iracundi sunt; vinum non bibant, ne
cum biberint, obliviscantur sapientiae.</i> Inter vinum et siceram juxta
anagogen hoc esse arbitror, quod vinum e pluribus una perturbatio est, verbi
gratia, libidinis, avaritiae, gulae, et invidiae. Sicera autem, id est,
ebrietas, omnes in se vitiorum continet passiones, quas rectius Latino sermone
perturbationes possumus dicere, quod statum mentis evertant, et ebrios faciant
nescire quid agant. Qui ergo praesunt, plurimum debent carere vitiis, et maxime
ira, quae furori proxima est: ne quanto plus possint, tanto amplius subjectis
noceant. Miscet siceram qui cum ebrietate plenus sit, ad decipiendos homines,
umbras quasdam et imagines simulat se habere virtutum.</p>

<p><i>(Vers. 23.) Qui justificatis impium pro muneribus, et justitiam
justi aufertis ab eo.</i> Et haec pars vitiorum est vineae, quae pro uvis fecit
labruscas, et exspectante Domino, ut faceret judicium, fecit iniquitatem,
justificans impium pro muneribus, et non causas, sed dona considerans, quae
excaecant etiam oculos sapientium. Unde cavendum est, ne inebriemur vino, in
quo est luxuria <i>(Deut. XVI, 19; Ephes. V)</i>, et nudentur femora
turpitudinis nostrae <i>(Gen. IX)</i>, et adulemur impiis pro muneribus, et
justitiam justi pro inopia despiciamus. Quod et in Epistola Jacobi praecipitur:
ne honorantes impios divites, et despicientes sanctos pauperes, fiamus judices
iniquitatis.</p>

<p><i>(Vers. 24.) Propter hoc sicut devorat stipulam lingua ignis, et
calor flammae exurit: sic radix eorum quasi favilla erit, et germen eorum ut
pulvis ascendet. Abjecerunt enim legem Domini exercituum, et sermonem sancti
Israel blasphemaverunt.</i> Propter superiores causas superbiae, et ebrietatis,
et avaritiae, quia pro uvis attulerunt spinas, et fenum, ligna, stipulam,
arsurosque vepres; ideo radix malitiae eorum redigetur in favillam, et omnis
flos et pulchritudo divitiarum et corporis pulveri comparabitur <i>(I Cor. III)</i>.
Non enim solum ista fecerunt, sed his gradibus pervenerunt ad blasphemiam, ut
legem Domini non reciperent, et sermonem Sancti Israel blasphemarent; de quibus
supra legimus: <i>De Sion egredietur lex, et verbum Domini de Jerusalem (Isai.
II, 3)</i>. Potest radix in malis cogitationibus accipi, fructus autem et
germen in malis operibus atque sermonibus, ut quod in radice latet, monstretur
in germine: quae utraque Domini incendio vorabuntur. Unde et Apostolus <i>(Heb.
XII, 15)</i>, radicem amaritudinis malorum, sursum loquitur germinantem.</p>

<p><i>(Vers. 25.) Ideo iratus est furor Domini in populum suum, et
extendit manum suam super eum, et percussit eum, et conturbati sunt montes, et
facta sunt morticina eorum, quasi stercus in medio platearum. In omnibus his
non est aversus furor ejus: sed adhuc manus ejus extenta:</i> Quoniam
abjecerunt legem Domini exercituum, quam se daturum per Jeremiam Dominus
pollicetur, dicens: <i>Ecce dies veniunt, dicit Dominus, et feriam domui
Israel, et domui Juda foedus novum, non secundum pactum quod pepigi cum
patribus vestris, in die quando apprehendi manum eorum, ut educerem eos de
terra Aegypti (Jerem. XXXI, 31, 32)</i>. Et sermonem Sancti Israel
blasphemarunt, dicentes: <i>Daemonium habet, et Samaritanus est (Joan.
VIII, 48)</i>; et: <i>Nonne hic est filius fabri (Matt. XIII, 55)</i>?
Idcirco iratus est furor Domini in populum suum, qui prius iratus fuerat contra
principes et potentes, qui sapientes erant in oculis suis, et justificaverunt
impium pro muneribus, et devoraverat [<i>Al.</i> devorat] eos quasi stipulam
lingua ignis, et calor flammae exusserat, ut potentes potenter tormenta
paterentur. Et extendit manum suam adversum eum, quem vocat populum suum: eo
quod fuerit pars haereditatis ejus, et funiculus possessionis illius <i>(Deut.
XXXII)</i>. Extendit autem manum, ut percutiat, et furor ejus irascatur, de quo
et in alio loco legimus: <i>Domine, ne in furore tuo arguas me, neque in ira
tua corripias me (Ps. VI, 1)</i>. Et Jeremias: <i>Corripe nos,</i>
inquit, <i>Domine; verumtamen in judicio, et non in furore (Jerem. X,
24)</i>. Furere autem Dominus dicitur, non quod humanis perturbationibus
subjaceat; sed quod nos qui delinquimus, nisi irascentem audierimus, Dominum
non timeamus. Unde et Apostolus scribit, <i>(Rom. II)</i>, quod bonitas Dei, et
patientia provocet nos ad poenitentiam: nos autem secundum duritiam et
impoenitens cor nostrum, thesaurizemus nobis iram in die irae, et revelationis
justi judicii Dei. Quae sit autem manus quae extenditur, vel elevatur super
populum peccatorem, Job loquitur manifestius: <i>Manus enim Domini tetigit me</i>
<i>(Job. XIX, 21)</i>. Unde et diabolus sciens potentem manum Domini, et
brachium quod universis gentibus revelatum est, dicit ad Dominum: <i>Mitte
manum tuam, et tange omnia quae habet: nisi in faciem benedixerit tibi (Job.
II, 5)</i>. Quod autem quasi praeteritum dicitur, quod futurum est,
consuetudinem sequitur prophetalem, in qua tam certa sunt quae futura dicuntur,
ut putentur esse praeterita. Quod et in Psalmis canitur: <i>Dederunt in cibum
meum fel, et siti mea potaverunt me aceto (Ps. LXVIII, 22)</i>. Et
iterum: <i>Diviserunt sibi vestimenta mea, et super vestimentum meum miserunt
sortem (Ps. XXI, 19)</i>. Quodque sequitur: <i>Et percussit eum,</i> id
est, <i>populum suum, et conturbati sunt montes:</i> montes quidam putant
contrarias fortitudines; sive eos spiritus qui in ministerio Dei sunt, et
quibus traduntur peccatores ad puniendum. Nos autem hyperbolice dictum putamus,
quod pro magnitudine malorum imminentium etiam montes commoveantur, et
cadaveribus mortuorum repleantur omnes plateae urbium. Hoc accidisse Judaeis
post passionem Domini sub Vespasiano et Adriano, nemo dubitat. Cumque haec
facta sint, non est adversus furor ejus: sed adhuc manus ejus extenta, sive
excelsa, quae habitum irascentis, et percutientis ostendit. Et notandum in his
omnibus, quod non eis exprobret idololatriam, non alia peccata, propter quae
offenderint Deum, sed quia abjecerunt legem Evangelii, et sermonem Domini
blasphemaverunt.</p>

<p><i>(Vers. 26 et seqq.) Et levabit signum in nationibus procul, et
sibilabit ad eum de finibus terrae, et ecce festinus velociter veniet. Et non
erit deficiens, neque laborans in eo: non dormitabit, neque dormiet, neque
solvetur cingulum lumborum ejus, nec rumpetur corrigia calciamenti ejus.
Sagittae ejus acutae, et omnes arcus ejus extenti: ungulae equorum ejus ut
silex, et rotae ejus quasi impetus tempestatis. Rugitus ejus ut leonis, rugiet
ut catuli leonum, et frendet, et tenebit praedam, et amplexabitur, et non erit
qui eruat. Et sonabit super eum in die illa sicut sonitus maris: aspiciemus in
terram, et ecce tenebrae tribulationis, et lux obtenebrata est caligine ejus.</i>
Hebraei hunc locum de Babyloniis et Nabuchodonosor intelligunt prophetari, quod
Dei voluntate adductus sit in Judaeam et Jerusalem, templumque subverterit. Nos
autem sequentes ordinem, et sequentia superioribus copulantes, ideo signum in
nationibus procul elevatum dicimus esse, et sibilasse Dominum, vel traxisse eos
de finibus terrae; quoniam abjecerunt legem Evangelii, et sermonem sanctum
blasphemaverunt. Si enim de Babyloniis esset sermo, juxta consuetudinem
prophetalem dixisset: Vocabo eum qui ab Aquilone est, eo quod juxta Judaeae
situm, Assyrii atque Chaldaei in Septentrionali plaga sint. Vel certe apertius
Babylonios Assyriosque describeret. Nunc vero dicendo: <i>Levabit signum in
nationibus procul, et sibilabit ad eum de finibus terrae,</i> gentes longe
positas significat, et quae in terrae finibus commorantur: haud dubium quin
Romanos, et omnes Italiae, Galliarumque et Hispaniae populos, qui sub
Vespasiano et Adriano, Romano imperio subjacebant. Unde et Italia ab eo quod
ibi Hesperus occidat, olim Hesperia dicebatur. Et hoc veniente percussus est,
et omnes Judaeae montes <i>turbati sunt,</i> ut interpretatus est Theodotio et
Symmachus, vel <i>commoti,</i> ut Aquila posuit, vel <i>acerbati,</i> ut LXX
transtulerunt, ut impetu hostium omnes replerentur plateae cadaveribus
mortuorum. Describit ergo sermo divinus velocitatem venientis exercitus, qui
non sua, sed Domini venerit voluntate; immo attractus sit, et sibilo illius
provocatus, quod non defecerit, nec tanto itinere laboraverit, et cupiditate
praedandi, somnum oculis non admiserit, calciamenta quoque illius non sint
attrita, sagittariorum multitudinem, equitum turmas, curruum quadrigarumque
fervorem, quod instar leonis, non tam ad pugnandum, quam ad praedandum, et
vorandum venerit, et ululatus vincentis exercitus, marinis fluctibus
comparatur. Ex quo notandum ubicumque sonitus maris in Scripturis appellatur,
quid significet. Cum igitur venerit Romanus exercitus, et tenuerit praedam, et
non fuerit qui eruat, Propheta compatientis affectu se jungit populo, et ait: <i>Aspiciemus
in terram et ecce tenebrae tribulationis.</i> Coelum enim aspicere non audebimus,
cujus habitatorem offendimus: et lux nostra quam semper habebamus in Deo,
tribulationum caligine obscurata est. Legi in cujusdam Commentariis, hoc quod
dicitur: <i>Levabit signum in nationibus procul, et sibilabit ad eum de finibus
terrae,</i> de vocatione gentium debere intelligi, quod elevato signo Crucis,
et depositis oneribus peccatorum, velociter venerint atque crediderint. Sed
nescio quomodo huic sensui possint congruere quae sequuntur.</p>

<hr align=center width=300 size=1 style='color:#c0c0c0'>

<p class=c><a href="index.htm">Index</a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="isa03.htm">Poster</a></p>

</td></tr>
</table>

</body>
</html>
