<html>
<head>
<title>Hieronymus. Commentarii in Isaiam. Liber XVIII</title>
<meta name="author" content="Ruslan Khazarzar">
<meta name="keywords" content="Library of Ruslan Khazarzar, Hieronymus">
<meta name="description" content="Hieronymus, Commentarii in Isaiam">
<meta http-equiv="pragma" content="no-cache">
<style>
<!--
body      {background-color:#ffffff;color:#000000}
table     {background-color:#ffffff}
h1        {font-family:"Arial";font-size:16pt;margin-bottom:16pt;margin-top:16pt;text-align:center}
h2        {font-family:"Arial";font-size:14pt;margin-bottom:14pt;margin-top:14pt;text-align:center}
h3        {font-family:"Arial";font-size:12pt;margin-bottom:12pt;margin-top:12pt;text-align:center}
h4        {font-family:"Arial";font-size:11pt;margin-bottom:8pt;margin-top:8pt;text-align:center}
p         {font-family:"Arial";font-size:10pt;margin-bottom:2pt;margin-top:2pt;text-align:justify;text-indent:0pt}
p.m       {font-family:"Arial";font-size:9pt;margin-bottom:0pt;margin-top:0pt;text-align:justify;text-indent:25pt}
p.r       {font-family:"Arial";font-size:9pt;margin-bottom:0pt;margin-top:0pt;text-align:right;text-indent:0pt}
p.l       {font-family:"Arial";font-size:9pt;margin-bottom:0pt;margin-top:0pt;text-align:left;text-indent:0pt}
p.s       {font-family:"Arial";font-size:8pt;margin-bottom:0pt;margin-top:0pt;text-align:justify;text-indent:0pt}
p.c       {font-family:"Arial";font-size:9pt;margin-top:0pt;margin-bottom:0pt;text-align:center;text-indent:0pt}
a:link    {color:#000000;text-decoration:none}
a:visited {color:#000000;text-decoration:none}
a:active  {text-decoration:none}
a:hover   {color:#000000;text-decoration:underline}
span.g    {font-family:"Arial Unicode MS,Palatino Linotype,Code2000,TITUS Cyberbit Basic,Athena,Vusillus Old Face"}
span.h    {direction:rtl;font-size:12.0pt;font-family:"David"}
//-->
</style>
</head>

<body onselectstart="return false" oncopy="return false">

<table style='border:solid black .25pt' align=center cellpadding=15 cellspacing=0 width=700>
<tr><td>

<h2>Eusebii Hieronymi Stridonensis Presbyteri
<br>Commentariorum in Isaiam Prophetam
<br>libri duodeviginti</h2>

<h3>Liber decimus octavus</h3>

<p>Duo devicesimus in Isaiam, immo extremus liber, tuo, o filia Eustochium, et
sanctae matris tuae Paulae nomini dedicatur, ut quas pari honore suspexi, aequa
commemoratione nunc recolam: praesertim cum et illa dum viveret, hoc opus tecum
crebrius postularit, et vir eruditissimus frater tuus Pammachius et tunc et
postea frequentibus scriptis cogere non destiterit: mihique et praesentium
amicorum et absentium, virorumque ac feminarum in Christo dormientium eadem
religio sit, id est, animorum charitas, non corporum. Nec ignoro quanta inter
homines sententiarum diversitas sit. Non dico de mysterio Trinitatis, cujus
recta confessio est ignoratio scientiae: sed de aliis Ecclesiasticis
dogmatibus, de Resurrectione scilicet, et de animarum et humanae carnis statu,
de Repromissionibus futurorum, quomodo debeant accipi, et qua ratione
intelligenda sit Apocalypsis Joannis, quam si juxta litteram accipimus,
judaizandum est; si spiritualiter, ut scripta est, disserimus, multorum veterum
videbimur opinionibus contraire: Latinorum, Tertulliani, Victorini, Lactantii:
Graecorum, ut caeteros praetermittam, Irenaei tantum Lugdunensis episcopi
faciam mentionem, adversum quem vir eloquentissimus Dionysius Alexandrinae
Ecclesiae pontifex elegantem scribit librum, irridens mille annorum fabulam, et
auream atque gemmatam in terris Jerusalem, instaurationem Templi, hostiarum
sanguinem, otium sabbati, circumcisionis injuriam, nuptias, partus, liberorum
educationem, epularum delicias, et cunctarum gentium servitutem: rursusque
bella, exercitus, ac triumphos et superatorum neces, mortemque centenarii
peccatoris. Cui duobus voluminibus respondit Apollinarius, quem non solum suae
sectae homines, sed et nostrorum in hac parte dumtaxat plurima sequitur
multitudo, ut praesaga mente jam cernam quantorum in me rabies concitanda sit.
Quibus non invideo, si tantum amant terram, ut in regno Christi terrena
desiderent: et post ciborum abundantiam, gulaeque ac ventris ingluviem, ea quae
sub ventre sunt quaerant. De quibus apostolus Paulus: <i>Esca,</i> inquit, <i>ventri,
et venter escis: Deus autem et hunc et illas destruet</i> <i>(I Cor. VI, 13.)</i>
Et, <i>Non est regnum Dei cibus et potus (Rom. XIV, 17)</i>. Et Dominus
atque Salvator: <i>Erratis,</i> inquit, <i>nescientes Scripturas neque virtutem
Dei. In resurrectione enim neque nubent, neque nubentur: sed erunt similes
Angelorum (Matth. II, 29, 30)</i>. Nec haec dicens aufero corporum
veritatem, quae incorrupta et immortalia resurrectura confiteor: ut mutent
gloriam, non substantiam. Sicque recto incedendum est tramite, ut nec ad
sinistram nec ad dexteram declinemus, id est, nec Judaicum nec haereticum
sequamur errorem. Quorum alii qui carnis sunt, solas diligunt carnes: alii
ingrati beneficiorum Dei, habere detrectant, quod Christus et natus habuit et
resurgens. Cum enim Apostoli eum putarent <i>spiritum,</i> vel juxta
Evangelium, quod Hebraeorum lectitant Nazaraei, <i>incorporale daemonium,</i>
dixit eis: <i>Quid turbati estis, et cogitationes ascendunt in corda vestra?
Videte manus meas et pedes, quia ipse ego sum: Palpate et cernite, quia
spiritus carnem et ossa non habet, sicut me videtis habere. Et cum hoc
dixisset, ostendit eis manus et pedes (Luc. XXIV, 38, 39)</i>. Rursumque
Thomae locutus est ambigenti: <i>Infer digitum tuum huc, et vide manus meas: et
extende manum tuam, et mitte in latus meum, et noli esse incredulus, sed
fidelis (Joan. XX, 27)</i>. Denique ad probandam corporis veritatem,
sumpsisse scribitur cibos, quos et Archisynagogi filiae jusserat tribui, quam a
mortuis suscitavit. Et Lazarus, ne resurrectio ejus phantasma putaretur, cum
Salvatore narratur iniisse convivium <i>(Marc. V; et Luc. XIII; Joan. XII)</i>.
Non quo post resurrectionem manducemus et bibamus, ut Milliarii nostri volunt,
et immortalia atque incorrupta corpora alimoniis sustentanda terrenis sint: alioquin
ubi cibus, sequuntur et morbi: ubi morbi, adhibendus est medicus: ubi medici,
frequenter interitus: rursumque resurrectio, et nova ex integro conversatio;
sed ut resurrectionis fidem ciborum assumptio comprobaret. Haec magnopere
praecavemus, et pressius loquimur, scientes inter serpentes nobis et scorpiones
ambulandum, qui mordent et feriunt in abscondito <i>(Ezech. II)</i>. De quibus
et Ecclesiastes: <i>Si momorderit,</i> inquit, <i>serpens in silentio, nihil eo
minus habet qui occulte detrahit (Eccles. X, 11)</i>; et hujus pater
David: <i>Sedens adversus fratrem tuum loquebaris, et adversus filium matris
tuae ponebas scandalum. Haec fecisti, et tacui: existimasti, inique, quod ero
tui similis. Arguam te, et ponam contra faciem tuam (Ps. XLIX, 20, 21)</i>;
ut quae in aliis criminaris, ipse habere docearis. Si cui autem explanationum
in Prophetas displicet longitudo: audiat libere, multo me pauciora dixisse,
quam rei [<i>Al.</i> rerum] obscuritas flagitat, et posse unumquemque de nostra
latitudine breves sibi Commentariolos facere, qui tamen pleno intellectui non
sufficient. Neque enim simplex a Prophetis historia, et gestorum ordo narratur:
sed aenigmatum plena sunt omnia; aliudque in verbis sonant, aliud tenetur in
sensibus: ut quae aestimaveris plana, et inoffensa currere lectione; sequentium
rursum obscuritatibus involvantur. Verum tempus est, ut finem imponam volumini
prophetali, in cujus expositione si prolixior solito fuero, extremis partibus
concedendum est, quas dividere nolui, ne librorum numerus augeretur.</p>

<p><i>(Cap. LXV.â€”Vers. 1.) Quaesierunt me qui ante me non interrogabant:
invenerunt, qui non quaesierunt me. Dixi: ecce ego, ecce ego ad gentem quae non
invocabat nomen meum.</i> LXX: <i>Apparui non quaerentibus me: inventus sum ab
his qui me non interrogabant. Dixi: ecce ego in gente quae non invocavit nomen
meum.</i> Ad orationem populi mixtam querimoniis, in qua dixerat: <i>Quare nos
errare fecisti, Domine, de via tua: indurasti corda nostra, ut non timeremus te</i>
<i>(Isai. LXIII, 17)</i>? respondit, ut Judaei volunt, Deus Pater; ut nos
probamus, Dominus atque Salvator: in tantum non sum rigidus et crudelis, qui
malo poenitentiam peccatoris, quam mortem: nec repello filios poenitentes, qui
tamen sui nominis servaverint dignitatem, ut etiam alienos salvare velim <i>(Ezech.
XXXIII)</i>. Qui enim me non quaerebant, nec dicere poterant: <i>Quem scripsit
Moyses in Lege, et prophetae, invenimus Jesum (Joan. I, 45)</i>; ipsis
apparui, de quibus et alibi Propheta testatus est: <i>Quibus non est
annuntiatum de eo, audient: et qui non audierunt, intelligent (Isa. LII,
15)</i>. Vos autem qui legem Dei die ac nocte meditamini, frustra jactatis
poenitentiam, cujus opera non facitis. Unde Evangelistae et apostoli, semper
adventum Domini, veteris Testamenti cupientes testimoniis roborare, dicebant: <i>Ut
impleretur quod dictum est per Prophetam (Matth. I, 22)</i>. Centurio
Dominum non quaerebat, et audivit a Domino: <i>Neque in Israel tantam fidem
inveni (Luc. VII, 9; Matth. VIII, 10)</i>. Syrophoenissa mulier
Prophetarum eloquia nesciebat, et Domini voce laudatur: <i>O mulier, magna est
fides tua.</i> Regulus <i>(Joan. IV)</i>, qui Graece dicitur <span
class=g>&#946;&#945;&#963;&#953;&#955;&#953;&#954;&#972;&#962;</span>,
quem nos de aula regia rectius interpretari possumus <i>palatinum,</i> non
solum filii, sed universae domus suae reperit sanitatem. Quod autem juxta
Hebraicum dicitur: <i>Quaesierunt me qui ante non interrogabant,</i> ad eumdem
sensum refertur: ut prius Dei notitiam non habentes, postea quaerant Dominum,
et eum revelatione cognoscant: qui et Paulo dum Ecclesiam credentium
persequitur, revelatus est <i>(Act. IX)</i>. Et apostolo Petro ait: <i>Beatus
es, Simon Barjona: quia caro et sanguis non revelaverunt tibi; sed Pater meus
qui est in coelis (Matth. XVI, 17)</i>. Hunc quaerebat et Moyses loquens
Deo: <i>Si inveni gratiam apud te, ostende te mihi manifeste, ut videam te (Exod.
XXXIII, 13)</i>. Majores divitias thesauris Aegypti, Christi opprobrium praestolans,
dum retributionem desiderat futurorum, et invisibilem Deum quasi videret, animo
contemplabatur. De quo et in Psalmis legitur: <i>Spes omnium finium terrae, et
in mari longe (Ps. LXIV, 6)</i>. Et in Genesi: <i>Ipse erit exspectatio
gentium (Gen. XLIX, 10)</i>. Quodque sequitur: <i>Dixi: ecce ego sum: ad
gentem quae non invocabat nomen meum (Exod. III, 14)</i>, illi sensui
convenit: <i>Qui est, misit me ad vos.</i> Qui cum in forma Dei esset, non est
rapinam arbitratus aequalem se esse Deo, etc. <i>(Philipp. II)</i>; sed totius
mundi provocans gentes, unam fecit sui nominis gentem Christianorum.</p>

<p><i>(Vers. 2.) Expandi manus meas tota die ad populum incredulum, qui
graditur in via non bona post cogitationes suas.</i> LXX: <i>Expandi manus meas
tota die ad populum incredulum et contradicentem, qui non ambulaverunt in via
bona: sed post peccata sua.</i> Hoc quod supra dictum est: <i>Apparui his qui
me non interrogabant: inventus sum ab his qui me non quaerebant,</i> apostolus
Paulus scribens ad Romanos, cum super gentium persona exposuisset, adjecit: <i>Ad
Israel autem dicit: Expandi manus meas ad populum incredulum et contradicentem</i>
<i>(Rom. X, 21)</i>, qui cum beneficiis Domini vinceretur, et ultra hominem
signa conspiceret, loquebatur: <i>Iste non ejicit daemonia, nisi in Beelzebub
principe daemoniorum (Luc. XI, 15)</i>. Et iterum: <i>Samaritanus es tu,
et daemonium habes (Joan. VIII, 48)</i>. Et rursum: <i>cum sis homo,
facis te Deum (Joan. X, 33)</i>. Et alibi: <i>Iste homo non est a Deo,
qui sabbatum non custodit (Joan. IX, 10)</i>. Et multa alia, quae longum
est texere. Denique cum ille in cruce extenderet manus ad populum non
credentem, et diceret: <i>Pater, ignosce eis: quod enim faciunt, nesciunt (Luc.
XXIII, 31)</i>: illi e regione dicebant: <i>Vah! qui destruit Templum, et in
tribus diebus aedificat illud: descendat nunc de cruce, et credimur ei. Alios
salvos fecit, seipsum salvum facere non potest (Matth. XXVII, 40)</i>.
De hoc et Simeon in ulnis tenens parvulum prophetabat: <i>Ecce hic positus est
in ruinam et in resurrectionem multorum, et in signum cui contradicetur (Luc.
II, 34)</i>. Romae Judaei loquuntur ad Paulum: <i>De secta hac notum est nobis,
quod ubique ei contradicatur (Act. XXVIII, 41)</i>. Possumus expansas
manus et in largitate donantis accipere, quod nihil eis petentibus denegarit:
sed statim roganti leproso reddiderit sanitatem <i>(Matth. VIII)</i>: et caecus
a nativitate acceperit oculos <i>(Joan. IX)</i>: et esurientia in deserto,
exceptis pueris ac mulieribus, populorum saturata sint millia <i>(Matth. XIV)</i>.
Significant expansae manus et parentis clementiam, suos filios in sinu recipere
gestientis. Qui e contrario ambulaverunt in via non bona, et secuti sunt
cogitationes suas. Quibus Dominus loquitur per Prophetam: <i>Averte pedem tuum
a via aspera (Prov. IV, 27)</i>. Dilexerant enim alienos, et instar
meretricis dixerant: <i>Vadam post amatores meos (Ose. II, 5)</i>. Et
relinquentes viam bonam, quae dicit in Evangelio: <i>Ego sum via (Joan.
XIV, 6)</i>, ambulaverunt per latam et spatiosam viam, quae ducit ad mortem, et
secuti sunt cogitationes suas, quas Propheta devitans, Dominum deprecatur: <i>Ab
occultis meis munda me, Domine, et ab alienis parce servo tuo. Si mei non
fuerint dominati, tunc immaculatus ero (Ps. XVIII, 13, 14)</i>. Et
Apostolus eos qui non habuerunt notitiam Dei, tradi docet reprobo sensui et
operibus malis, ut faciant ea quae non conveniunt <i>(Rom. I)</i>. Nos autem
Psalmistae voce dicamus: <i>Deduc me in via recta (Ps. CXXXVIII, 24)</i>.</p>

<p><i>(Vers. 3.) Populus qui ad iracundiam provocat me, ante faciem meam
semper: qui immolant in hortis, et sacrificant super lateres (Ex Exod.
XX, 4)</i>. LXX: <i>Populus hic qui exacerbat me in conspectu meo: ipsi semper
immolant in hortis, et adolent incensum super laterem daemonibus qui non sunt.</i>
Dicente Domino: <i>Non facies tibi idolum, neque similitudinem omnium quae in
coelo sunt, et quae super terram.</i> Et per Moysen increpante facientes: <i>Irritaverunt
me in diis alienis, et in abominationibus suis me ad amaritudinem
provocaverunt. Immolaverunt daemoniis, et non Deo (Deut. XXXII, 16, 17)</i>,
illi studio delinquendi quasi irritarent et provocarent Deum, non solum
fecerunt quod non licebat, sed jugiter semperque fecerunt, peccantes in
conspectu Domini, cujus oculis cuncta patent, vel in Templo ejus, idolis
hostias immolantes. Ac ne quid vero deesset sacrilegio, immolabant in hortis,
et adolebant thura super lateres, jungentes idololatriae luxuriam, et
sacrificiis voluptatem, et pro uno altari quod impolitis lapidibus Dei erat
lege constructum, coctos lateres et agrorum cespites. hostiarum sanguine
cruentabant. Hoc dictum sit juxta litteram: alioquin secundum intelligentiam
spiritualem, omnis haereticus ad iracundiam provocat Dominum, et in falsitate
dogmatum suorum offert immunda sacrificia, nequaquam firma et mansura perpetuo,
sed instar hortorum ad breve virentia, carnis deliciis providens. Cui dicitur: <i>Omnis
caro fenum, et omnis gloria ejus quasi flos feni. Aruit fenum, et flos decidit:
verbum autem Domini,</i> quod in ecclesiis praedicatur, <i>permanet in aeternum</i>
<i>(Isai. XL, 6, 7)</i>. Hos hortos ex vinea sua nolens fieri Naboth, Achab
impiissimo regi sanguinem fundit <i>(III Reg. XXII)</i>. Neque enim congruum
erat, ut paterna periret haereditas: et excisis vineis, quae afferunt fructum
qui laetificat cor hominis, in loco virtutum, deliciarum atque vitiorum olera
nascerentur. Fertur sapientissimi apud Graecos merito celebrata et laudata
sententia, qui omnes saeculi voluptates, et pompam mundi atque luxuriam
celeriter transeuntem, hortos Adonidis vocat. Sacrificant quoque haeretici
super lapides, quando errores suos et exquisita mendacia, dialectica nituntur
arte firmare, et in quadrum exstruere: et <span
class=g>&#947;&#961;&#945;&#956;&#956;&#953;&#954;&#945;&#8150;&#962;</span>,
ut aiunt, <span class=g>&#7936;&#957;&#8049;&#947;&#954;&#945;&#953;&#962;</span>,
id est, secti in latere pulveris atque descripti lineis roborare. Quod autem in
Septuaginta legitur: <i>daemonibus qui non sunt,</i> et in Hebraico non
habetur, illo sensu accipiendum, quod juxta litteram, et juxta spiritum, nec
daemonia subsistant, quia jam a Deo, qui vere est, exciderunt: nec sectae
haereticorum quae nullam retinent veritatem, sed in umbrarum similitudinem
transeunt atque intereunt. Unde et Esther loquitur ad Dominum: <i>Ne tradas
haereditatem tuam his qui non sunt (Esther XIV, 11)</i>. Et sanctus
precatur in psalmo: <i>Ignosce mihi, ut refrigerer priusquam abeam, et ultra
non subsistam (Ps. XXXVIII, 14)</i>. Qui enim dum in hoc vivit corpore,
veniam peccatorum non fuerit consecutus, et sic de vita excesserit, Deo perit, et
esse desistit, licet sibi subsistat in poenis.</p>

<p><i>(Vers. 4, 5.) Qui habitant in sepulcris, et in delubris idolorum
dormiunt: qui comedunt carnem suillam, et jus profanum in vasis suis: qui
dicunt, recede a me, non appropinques mihi, quia immundus es.</i> LXX: <i>In
sepulcris et in specubus dormiunt propter somnia: qui comedunt carnem suillam
et jus hostiarum, profana omnia vasa eorum: qui dicunt, abi longe a me, ne
appropinques mihi, quoniam mundus sum.</i> Nihil fuit sacrilegii quod Israel
populus praetermitteret, non solum in hortis immolans, et super lateres thura
succendens, sed sedens quoque, vel habitans in sepulcris, et in delubris
idolorum dormiens, ubi stratis pellibus hostiarum incubare soliti erant, ut
somniis futura cognoscerent. Quod in fano Aesculapii usque hodie error celebrat
ethnicorum multorumque aliorum, quae non sunt aliud, nisi tumuli mortuorum. Nec
hoc erant impietatis fine contenti, sed porcorum quoque carnibus vescebantur,
quod lege prohibitum erat, et jus hesternum, quod Graeci vocant <span
class=g>&#7957;&#969;&#955;&#959;&#957;</span> avidis faucibus devorabant <i>(Levit. XII)</i>. Unde tam ipsi quam vasa eorum
immunda erant, et in tantum procacitatis ac superbiae quotidie augmenta
capiebant, ut quicumque non simili duceretur errore, eum arbitrarentur
immundum, contactumque ejus fugerent, quemadmodum Samaritani et Judaei nobis
faciunt, omnesque haeretici, quales nuper sub magistro cerebroso in Gallia
pullularunt, qui basilicas Martyrum declinantes, nos qui ibi orationes ex more
celebramus, quasi immundos fugiunt. Hoc autem non tam illi faciunt, quam
habitantes in eis daemones, fortitudinem et flagella sancti cineris non
ferentes. Quis autem haereticorum non requiescit in memoriis, non dormit in
specubus magistrorum? Qualis fuit Marcion et Valentinus, et nuper Eunomius,
mentis immunditiam leprosa carne contestans, qui lumen sancti Spiritus
relinquentes, et coenaculum in quo Apostoli versabantur, in diaboli tenebris
commorantur, et speluncas diligunt, quas Jeremias mystico sermone condemnat: <i>Facta
est haereditas mea mihi quasi spelunca hyaenae (Jerem. XII, 8)</i>, quam
nostri <i>belluam</i> vocant: quod animal semper cadavera persequitur, et vivit
succo ac sanie corporum mortuorum. Adversum hos, qui habitant in speluncis, et
Abacuc lamentabili voce dicebat: <i>Vae qui potum dat proximo suo potionis
turbidae: et inebriat eum, ut respiciat ad speluncas suas (Abac. II, 15)</i>.
De his speluncis et Dominus loquebatur: <i>Scriptum est, domus patris mei,
domus orationis vocabitur: vos autem fecistis eam speluncam latronum (Matth.
XXI, 13)</i>, in quibus animas interficitis deceptorum, ut non videatis in eis
visiones, de quibus idem Salvator ait: <i>Ego visiones multiplicavi, et in
manibus Prophetarum assimilatus sum (Ose. XII, 10)</i>. Et alius ad eum:
<i>Locutus es,</i> inquit, <i>in visione filiis tuis (Psal. LXXXVIII,
20)</i>, sed somniis creditis et phantasmatibus, quibus praecepit Dominus non
esse credendum. Isti porcorum carne vescuntur, de quibus dicitur: <i>Ne
miseritis margaritas vestras ante porcos (Matth. VII, 27)</i>. Et jus
profanum comedunt, quod in libris eorum haeretica arte conditum est. Quorum vasa
immunda sunt omnia, tam scilicet corpora, quam doctrinae, et in tantam
dementiam veniunt, ut quicumque eorum non fuerit similis, eum quasi perditum
detestentur.</p>

<p><i>(Vers. 6, 7.) Isti fumus erunt in furore meo, ignis ardens tota
die. Ecce scriptum est coram me: Non tacebo, sed reddam et retribuam in sinu
eorum iniquitates vestras, et iniquitates patrum vestrorum simul, dicit
Dominus, qui sacrificaverunt super montes et super colles, exprobraverunt mihi,
et remetiar opus eorum primum in sinum eorum.</i> LXX: <i>Iste est fumus
furoris mei: ignis ardet in eo cunctis diebus. Ecce scriptum in conspectu meo:
Non tacebo, donec reddam et retribuam in sinu eorum peccata sua, et patrum
suorum, dicit Dominus: qui adolebant incensum super montes et super colles,
exprobraverunt mihi; reddam opera eorum in sinum eorum</i> [Al. <i>suum</i>].
Propter opera vestra, et incredibilem mentis arrogantiam, ut immundi, mundos
putaretis immundos, eritis fumus, ignis ardens [<i>Al.</i> ardentis], qui de
meo furore succensus est. Furorem autem, oblivionem, iram, poenitudinem, ita in
Deo debemus accipere, quomodo pedes, manus, oculos, aures, et caetera membra,
quae habere dicitur incorporalis et invisibilis Deus. Non quo his pateat
perturbationibus, qui eas dono gratiae suae exstinguit in nobis; sed quo per
nostra verba Dei erga nos intelligamus affectum. Neque enim ira, quae est
ultionis libido, ita definitur in Deo, ut in hominibus, quae materiam habet in
nostris vitiis, non in Domini voluntate: qui thesaurizamus nobis iram in die
irae, et revelationis justi judicii Dei, ut tribulos nostros et spinas, et
zizania, quae pro semine Dei attulimus, ligna quoque, fenum et stipulam, quae
super fundamentum Pauli aedificavimus <i>(I. Cor. III)</i>, sapiens flamma
consumat. De hoc igne perpetuo et in Moysi cantico legimus: <i>Ignis accensus
est de furore meo, et ardebit usque ad infernum deorsum. Devorabit terram et
genimina ejus: comburet fundamenta montium, et sagittae meae consument eos (Deut.
XXXII, 22)</i>. Cujus testimonii sensus est, quod ignis Dei atque vindicta
semper ardeat peccatoribus, et eos usque ad inferos persequatur. Qualis erat et
dives ille in Evangelio <i>(Luc. XVI)</i> purpuratus, qui, requiescente Lazaro
in sinu Abraham, aeternis torquebatur ardoribus. Terram quoque, id est, carnem
nostram, et genimina ejus, id est, carnis desideria, eadem flamma comburet, et
fundamenta montium quae se elevant contra scientiam Dei. Ipsos quoque montes
Dei jacula disperdent, ut humiliati in poenis, montes esse desistant. <i>Ecce,</i>
inquit, <i>scriptum est coram me.</i> Omnia enim nostra peccata Dei patent
oculis, et in his scripta sunt libris, de quibus in Daniele legimus: <i>Throni
positi sunt, et libri aperti sunt (Dan. VII, 10)</i>. De quibus in alio
loco dicitur: <i>Super terram scribantur (Jerem. XVII, 13)</i>. Et
nequaquam ultra reticebit qui prius dixerat, <i>Tacui: numquid semper tacebo?
dicit Dominus (Isai. XLII, 14)</i>. Sed reddet unicuique quod operatus
est in sinu ejus, hoc est in cordis arcano, ut eos propria torqueat
conscientia. De qua et Osee propheta vaticinatur: <i>Cadent in gladio principes
eorum propter indisciplinationem linguae eorum (Ose. VII, 16)</i>. Haec
est detractio ipsorum in sinu eorum, quae de uniuscujusque corde procedit.
Simile quid et in Proverbiis scribitur; <i>In sinu redduntur suo iniquis omnia</i>
<i>(Prov. V, 22)</i>. Qui sinus propter animae principale (<i>Graec.</i> <span
class=g>&#7969;&#947;&#949;&#956;&#959;&#957;&#953;&#954;&#972;&#957;</span>)
alio nomine appellatur caput. <i>Vias eorum dedi in capita eorum (Ezech.
IX, 10)</i>. Et alibi: <i>Convertetur dolor ejus in caput ejus, et super
verticem illius iniquitas ejus descendet (Ps. VII, 17)</i>. Est autem et
bonus sinus, qui sanctitate fruetur conscientiae, de quo Psalmista dicebat: <i>Et
oratio mea in sinu meo convertetur (Ps. XXXIV, 13)</i>. Intelligitur
sinus in quemlibet affectus atque dilectio, ut quando ad maritum sermo
dirigitur, <i>Uxor quae est in sinu tuo;</i> et ad parentem, <i>Adducent filios
tuos in sinu (Luc. XVI)</i>. Unde et omnes qui patrem habent Abraham, et
virtutum ejus similes esse meruerunt, requiescunt in sinu ejus. Neque enim
patres, quorum nunc iniquitates nobis et peccata redduntur, eos debemus
accipere, de quorum semine nostra nata sunt corpora. Alioquin et ipse Moyses
qui dixerat, peccata patrum filiis esse reddenda in tertiam et quartam
generationem, his qui oderunt Deum <i>(Exod. XX)</i>, interpretatur sententiam
suam, dicens: <i>Non morientur filii propter peccata patrum: sed unusquisque in
suo peccato morietur (Deut. XXIV, 16)</i>. Eamdem Ezechiele approbante
sententiam, quod nequaquam dicatur illa parabola: <i>Patres uvam acerbam
comederunt, et dentes filiorum obstupuerunt (Ezech. XVIII, 2)</i>, sed
ejus tantum dentes obstupescere, qui comederit: et perire animam peccatricem,
nec externa luere peccata. Ex quo intelligimus, vel in bonam partem, vel in
contrariam, eos accipiendos patres, quibus unusquisque apponitur, cum de hac
vita excesserit. Sacrificavit autem super montes et colles Israel, quando in
Bethel et Dan aureos vitulos posuit. Et exprobravit Deo super praeceptis suis,
dum ejus neglexit caeremonias, et cultum Dei daemonibus tribuit: quorum opera
reddenda sunt in sinu eorum <i>(Ose. IV)</i>. Omnisque haereticus contemnens
Ecclesiasticam simplicitatem, sacrificat in montibus, et exprobrat Deo, dum
ejus praecepta contemnit.</p>

<p><i>(Vers. 8.) Haec dicit Dominus: Quomodo si inveniatur granum in
botro, et dicatur: ne dissipes illud, quoniam benedictio est; sic faciam
propter servos meos, ut non disperdam totum.</i> LXX: <i>Sic dicit Dominus:
Quomodo si inveniatur acinum in botro, et dicatur: ne contingas illud, quia
benedictio est in eo: sic faciam propter servum meum, ut non disperdam omnes.</i>
Dixerat Dominus, Israel esse periturum, et omnia peccata illius suis patere conspectibus,
et redditurum se opera singulorum in sinu eorum. Post haec infert
similitudinem, et comparationis exemplum, quo doceat unumquemque suo perire
peccato, et etiamsi peccantium sit plurima multitudo, unum justum cunctorum
vitio non perire. Si quis, ait, in botro et uva, quae ad maturitatem pervenire
non potuit, et acescentes attulit fructus, vel aliquo aeris ac terrae corrupta
est vitio, unum granum reperit illaesum, quod spem habeat adhuc majus fieri, et
ad maturitatem solitam pervenire, dicat alteri, ne tangas illud, sed dimitte ut
crescat, quia benedictio Domini est, ut in tanta acinorum multitudine solum
evaderet siccitatem: sic, inquit, de Judaeorum innumerabili multitudine, quae
offendit Deum, si paucos justos invenero, liberabo eos de interitu plurimorum.
Et hoc faciam propter servos meos Abraham, Isaac et Jacob, ad quos facta est
repromissio, sive propter eos, qui inter plurimos peccatores serviunt mihi.
Tale qiud et in Genesi legimus, quando de quinquaginta usque ad decem paulatim
quaeruntur justi, qui de peccato liberent civitatem <i>(Gen. XVIII)</i>, et Lot
de Sodomis cum filiabus suis solus justus eripitur <i>(Gen. XIX)</i>. De quo in
Catholica Epistola scribitur <i>(II Petr. II)</i>, quod cruciaretur anima
ipsius videntis nefanda committi, et animae [<i>Al.</i> animi tui] judicium,
corporis habitudine demonstraret. Enoch quoque inter peccantium plurimam
multitudinem solus raptus ad Deum est <i>(Gen. V)</i>. Et Noe cum liberis suis,
propter declinantem omnem carnem a Domini servitute, Diluvium delere non potuit
<i>(Gen. VII)</i>. Sed et Abraham de igne Chaldaeorum, fidei integritate
servatus est <i>(Gen. XI)</i>. In quem sensum et Jeremiae verba ex persona
Domini dicentis consentiunt: <i>Quasi calidum in deserto, inveni Israel cum
occisis gladio (Jerem. XXXVIII, 2 sec. LXX; in Vulg. XXXI, 2)</i>. Cum
enim, inquit, omnis mundus idololatriae gladiis vulneratus jaceret exanimis,
inveni Israel in Abraham habere calorem fidei, quasi medicus, qui post praelium
inter cadavera mortuorum, ubi quem senserit pulsantibus venis aliquid habere
vitale, adhibet curam vulneribus, ut restituat sanitatem. Pro eo quod scriptum
est, <span class=g>&#8033;&#962; &#952;&#949;&#961;&#956;&#8057;&#957;</span>, hoc est,
<i>quasi calidum,</i> Latinus interpres, verbi ambiguitate deceptus, <i>lupinum</i>
interpretatus est, in quo et Graecorum plerique errant. Et tamen sciendum in
Hebraico pro <i>calore</i> scriptum esse THODA <span
dir=RTL>(&#1514;&#1493;&#1491;&#1492;)</span><span dir=LTR></span><span
dir=LTR></span>, quod interpretatur <i>gratia:</i> quod scilicet gratia Dei,
et non merito operum suorum salvatus sit Israel.</p>

<p><i>(Vers. 9.) Et educam de Jacob semen, et de Juda possidentem montes
meos: et haereditabunt eam electi mei, et servi mei inhabitabunt ibi, et erunt
campestria in caulas gregum, et vallis Achor in cubile armentorum populo meo
qui quaesierunt me.</i> LXX: <i>Et educam de Jacob semen, et de Juda, et
haereditabit montem sanctum meum, et haereditabunt electi mei, et servi mei
habitabunt ibi, et erunt in saltu ovilia gregum, et vallis Achor in requie
armentorum populo meo qui requiesierunt me.</i> Quem supra vocavit granum
botri, sive <i>acinum,</i> aut (ut multi volunt) <i>racemum,</i> hunc nunc
appellat semen Jacob et Juda, qui possideat montes, sive montem ejus. Semen
Jacob et Juda plerique Christum intelligunt, de quo in Genesi dicitur: <i>Juda,
te laudabunt fratres tui (Gen. XLIX, 8)</i>, et caetera. Nulli enim
dubium quin Salvator de Judae stirpe generatus sit. Alii autem Apostolos
intelligi volunt, de quibus saepe diximus: <i>Reliquiae salvae erunt (Isai.
I, 9)</i>. Et: <i>Nisi Dominus sabaoth reliquisset nobis semen, quasi Sodoma
essemus, et similes Gomorrhae fuissemus (Rom. IX, 29)</i>. Isti
possederunt montem Domini conscientia habitantis in se Christi, loquentes: <i>Accessimus
ad Sion montem, et civitatem Dei viventis Jerusalem coelestem (Hebr.
XII, 22)</i>. Sive montes ejus, de quibus in psalmis canitur: <i>Montes in
circuitu ejus, et Dominus in circuitu populi sui (Psal. CXXIV, 2)</i>.
Et: <i>Fundamenta ejus in montibus sanctis (Psal. LXXXVI, 1)</i>.
Possidebunt autem Sion electi Domini, et inhabitabunt in ea servi ejus. De
quibus in eodem volumine scribitur: <i>Semen Abraham servi ejus, filii Jacob
electi ejus (Psal. CIV, 6)</i>. Quicumque ergo adhuc semen est, nec
formatus in filium, iste servus est Domini, cui dicit in Evangelio: Scio quia
semen Abrahae estis, sed necdum filii <i>(Joan. VIII)</i>. Si enim semen essent
Abraham, opera utique Abraham facerent. Qui autem filius, iste et electus est
Domini. Unde electus possidet Jerusalem, et servi habitant in ea, et de
filiorum ac servorum differentia dicitur: <i>Non accepistis spiritum servitutis
iterum in timorem, sed spiritum adoptionis (Rom. VIII, 15)</i>. <i>Et
erunt,</i> inquit, <i>campestria,</i> sive <i>saltus, in caulas gregum.</i> Pro
campestribus in Hebraeo SARON <span dir=RTL>(&#1513;&#1512;&#1493;&#1503;)</span><span dir=LTR></span><span dir=LTR></span>
ponitur. Omnis regio circa Lyddam, Joppen et Jamniam apta est pascendis
gregibus. De quo et in Actibus Apostolorum scriptum est: <i>Saltus autem
vertentur in ovilia (Act. IX)</i>, juxta illud quod in psalmo canitur: <i>Vox
Domini perficientis cervos, et revelabit saltus (Psal. XXVIII, 9)</i>,
sive <i>condensa silvarum,</i> ut latrones ibi latitare desistant, et bestiae
venenataque animalia, et loca quondam insidiarum et sanguinis, in ecclesias
Domini transeant, et pascantur ibi greges ab eo, qui posuit animam pro ovibus
suis. De quo scriptum est: <i>Ipse pascet nos in saecula (Psal. XLV, 15)</i>.
Ista vox Domini perficiens cervos, et revelans condensa silvarum, per Joannem
clamat in eremo: <i>Jam securis in radicem arborum posita est. Omnis arbor quae
non facit fructum bonum, excidetur, et in ignem mittetur (Matth. III,
10)</i>. Et iterum: <i>Omnis vallis implebitur (Luc. III, 5)</i>; de qua
et nunc dicitur: <i>et vallis Achor in cubile armentorum, et in requiem populo
meo qui requisierunt me.</i> De qua et in libro Jesu filii Nave legimus, quod
ibi interfectus sit Acham, qui furatus est de anathemate, et de spoliis
Jericho, et cum omni domo sua interfectus, atque ex eo quod turbaverit populum,
locus ipse in quo accidit, ACHOR <span dir=RTL>(&#1506;&#1499;&#1493;&#1512;)</span><span dir=LTR></span><span dir=LTR></span>,
id est, <i>turbationis</i> ac <i>tumultus</i> nomen accepit <i>(Jos. VII)</i>.
Vallis igitur Achor, in qua quondam maledictio fuit atque supplicium, erit in
armentorum requiem. Quae Paulus edisserens, ait: <i>Numquid de bobus cura est
Deo (I Cor. IX, 9)</i>? an utique de nobis dicit, quia debet in spe qui
arat, arare, et qui terit aream, terere eam in spe, ut participetur. De hac
valle et in Osee mystice scriptum est: <i>Loquar ad cor ejus,</i> haud dubium
quin Jerusalem; <i>et dabo possessores illius inde, et vallem Achor, ut aperiat
intelligentiam illius (Ose. II, 14)</i>. Idcirco enim vallis Achor in
possessionem traditur armentorum populi Dei, et saltus vertuntur in caulas
gregum, ut aperiatur intelligentia, et Domini veritas cognoscatur.</p>

<p><i>(Vers. 11, 12.) Et vos qui dereliquistis Dominum, et obliti estis
montem sanctum meum. Qui ponitis fortunae mensam, et libatis super eam.
Numerabo vos in gladio, et omnes in caede corruetis.</i> LXX: <i>Vos autem qui
dereliquistis me, et obliti estis montis sancti mei, et paratis fortunae
mensam, et impletis daemoni potionem: ego tradam vos in gladium: omnes
interfecti corruetis.</i> In locis quondam silvestribus atque turbarum. in
locis gentilium erunt caulae ovium, id est, Ecclesiae de toto orbe credentium.
Vos autem, o populi Israel, qui dereliquistis Dominum, et ad iracundiam
provocastis Sanctum Israel, qui obliti estis montem sanctum ejus, de quo crebro
diximus, vel Dominum Salvatorem, qui montium mons est, et sanctorum omnium
sanctus, vel montem Sion, et civitatem Dei viventis Jerusalem coelestem, qui
haec et haec facitis, tradam gladio, ut omnes interfecti pariter corrnatis. Qui
sit gladius, dicemus postea: <i>Ponitis,</i> inquit, <i>fortunae mensam, et
libatis super eam:</i> sive juxta Septuaginta: <i>Paratis fortunae mensam, et
impletis daemoni poculum,</i> aut <span class=g>&#954;&#941;&#961;&#945;&#963;&#956;&#945;</span>,
quod omnes similiter transtulerunt, id est, <i>mixtam potionem.</i> Est autem
in cunctis urbibus, et maxime in Aegypto, et in Alexandria idololatriae vetus
consuetudo, ut ultimo die anni et mensis eorum qui extremus est, ponant mensam
refertam varii generis epulis, et poculum mulso mixtum, vel praeteriti anni,
vel futuri fertilitatem auspicantes. Hoc autem faciebant Israelitae, omnium
simulacrorum portenta venerantes, et nequaquam altari victimas, sed hujuscemodi
mensae liba fundebant. Quodque Septuaginta transtulerunt <i>daemoni,</i> in
Hebraico habet MENNI <span dir=RTL>(&#1502;&#1504;&#1497;)</span><span
dir=LTR></span><span dir=LTR></span>, quod Symmachus interpretatus est, <i>absque
me:</i> ut sit sensus: Qui paratis fortunae mensam, et impletis absque me
potionem; ut doceat non sibi fieri, sed daemoni. Gladius autem quo
interficiuntur, pro supplicio accipitur. Neque enim omnis populus Israel gladio
traditus est, quorum videmus quanta millia in toto orbe dispersa sint; sed
poenis atque cruciatibus, captivitati et ultimae servituti, juxta illud quod
alibi dicitur: <i>In gladio morientur omnes peccatores populi mei:</i> et in
Deuteronomii Cantico: <i>Inebriabo sagittas meas in sanguine, et gladius meus
comedet carnes vulneratorum (Deut. XXXII, 42)</i>. Haud credibile esse
potest, sagittas Domini inebriari sanguine, et gladium illius vulneratorum
saturari carnibus. De his sagittis quae Job per singula horarum momenta
pungebant, loquitur. <i>Sagittae Domini in corpore meo sunt: quarum furor
ebibit spiritum meum; cum enim coepero loqui, stimulant me (Job. VI, 4)</i>.
Juxta tropologiam autem hoc dicendum est, quod omnes qui Ecclesiam deserunt et
obliviscuntur montem sanctum Dei, et se tradunt spiritibus erroris, et
doctrinis daemoniorum, isti parant fortunae mensam, nihil ad Deum pertinere
credentes, sed vel stellarum cursu, vel varietate fortunae omnia gubernari:
quos Paulus increpat, dicens: <i>Non potestis mensae Domini participare, et mensae
daemoniorum. Non potestis calicem Domini bibere, et calicem daemoniorum (I
Cor. X, 20, 21)</i>: quia aeternis tradentur suppliciis, ita ut nullus eorum
caedem et ruinam possit evadere.</p>

<p><i>(Vers. 12.) Pro eo quod vocavi, et non respondistis, locutus sum,
et non audistis: sed fecistis</i> [Vulg. <i>et faciebatis</i>] <i>malum in
oculis meis, et quae nolui, elegistis.</i> LXX: <i>Quia vocavi vos, et non
audistis: locutus sum, et contempsistis, et fecistis malum in conspectu meo, et
quae nolebam elegistis.</i> Gladio, ait, estis traditi, quia non solum
reliquistis me, et obliti estis mei, et fortunae poculum miscuistis, sed cum
essem <i>Emmanuel,</i> id est, <i>nobiscum Deus,</i> de quo et Joannes scribit:
<i>Verbum caro factum est, et habitavit in nobis (Joan. I, 14)</i>,
praesens vos vocavi: <i>revertimini ad me filii revertentes (Jerem. III,
14)</i>. Et: <i>Venite ad me omnes qui laboratis et onerati estis (Matth.
XI, 28)</i>, et respondere noluistis. Locutus sum in parabolis, et omnia feci
quae facere debui, et non audistis me, immo et contempsistis. Ego enim sum qui
et supra dixi: <i>Veni et non erat homo: vocavi, et non erat qui obediret (Isai.
L, 2)</i>. Nec vobis haec sufficiebat impietas, ut me praesentem contemneretis,
et missum ad vos occideretis haeredem; sed fecistis malum in conspectu meo, et
quae nolebam elegistis, et blasphemastis Filium Dei, ut peteretis vobis
Barabbam latronem, homicidii et seditionis auctorem; et adhuc audetis dicere: <i>Quare
nos errare fecisti a via tua (Isai. LXIII, 17)</i>? Si enim qui me
nesciebant invenerunt me, et qui me non invocabant, susceperunt me, quibus vos
digni estis cruciatibus, qui missum ad vos atque dicentem: <i>Non veni nisi ad
oves perditas domus Israel (Matth. XV, 24)</i>, suscipere noluistis, sed
insuper affixistis cruci? Considerandum quid significet quod ait: <i>Et quae
nolebam elegistis;</i> aut quae sit voluntas Filii Dei, qui loquitur in
Evangelio: <i>Non omnis qui dicit mihi, Domine, Domine, ingredietur in regnum
coelorum: sed qui facit voluntatem Patris mei qui est in coelis (Matth.
VII, 21)</i>. De qua et ipse dicit Deus: <i>Ut facerem voluntatem tuam volui</i>
<i>(Psal. XXXIX, 9)</i>. Haec est voluntas, de qua et ipse Dominus loquebatur: <i>Inveni
David filium Jesse, virum juxta cor meum, qui faciat omnes voluntates meas (Act.
XIII, 22)</i>. Unde et sanctus precatur et dicit: <i>Doce me ut faciam
voluntatem tuam, quia Deus meus es tu (Psal. CXLII, 10)</i>. Omnia enim
licent, sed non omnia expediunt. Et de virginibus narrat Apostolus se Domini
non habere praeceptum, vult tamen nos esse sicut seipsum <i>(I Cor. VI)</i>. Ex
quo ostendit nequaquam indulgentiam magistri sectandam esse, sed voluntatem <i>(I
Cor. VII)</i>; et ea nos debere eligere quae expediunt, non quae licent, ut
illud est de digamia, <i>Volo adolescentulas nubere, filios procreare,
matresfamilias esse (I Tim. V, 14)</i>. Ponitque causas, cur ista
concedat: <i>Jam enim quaedam abierunt retro post Satanam.</i> Ergo non est
voluntas pura secundi matrimonii, quae fornicationis comparatione vilescit.</p>

<p><i>(Vers. 13, 14.) Propter hoc haec dicit Dominus Deus: Ecce servi
mei comedent, et vos esurietis. Ecce servi mei bibent, et vos sitietis. Ecce
servi mei laetabuntur, et vos confundemini. Ecce servi mei laudabunt prae
exsultatione cordis, et vos clamabitis prae dolore cordis, et prae contritione
spiritus ululabitis.</i> LXX: <i>Propterea haec dicit Dominus: Ecce servi mei
comedent, vos autem esurietis. Ecce servi mei bibent, vos autem sitietis. Ecce
servi mei gaudebunt, vos autem confundemini. Ecce servi mei exsultabunt in
gaudio, vos autem clamabitis propter dolorem cordis vestri, et propter
contritionem spiritus vestri ululabitis.</i> Non solum gladio corruetis vos qui
dereliquistis Dominum, et fecistis malum in conspectu ejus, et praesentem
noluistis audire, sed multam inter vos et gentium multitudinem cernetis
differentiam. Illi enim qui servi erunt mihi, comedent, et bibent, laetabuntur,
et laudabunt prae exsultatione cordis. Vos autem e contrario, esurietis atque
sitietis, confundemini et prae dolore cordis et contritione spiritus
ululabitis. Quae omnia <span class=g>&#967;&#953;&#955;&#953;&#945;&#963;&#964;&#945;&#8054;</span>
in mille annis putant esse complenda, cibum et potum, regnum Dei esse credentes,
nec intelligentes illud quod scriptum est: <i>Operamini non cibum qui perit,
sed panem vitae et veritatis (Joan. VI, 27)</i>, et carnem Christi, et
fructum ligni vitae comedere cupientes. De quo Salvator loquitur: <i>Ego sum
panis qui de coelo descendi (Joan. VI, 33)</i>. Et Ecclesiastes: <i>Aperi
oculos tuos, et saturare panibus (Prov. XX, 13)</i>. Et Psalmista: <i>Juvenis,</i>
inquit, <i>fui et non senui, et non vidi justum derelictum, neque semen ejus
quaerens panem. Tota die miseretur et fenerat, et semen ejus in benedictionem
erit (Psal. XXXVI, 25)</i>. De isto pane et convivio spirituali,
discipulos instruebat: <i>Vos qui perseverastis mecum in tentationibus meis,
edetis in mensa Patris mei in regno coelorum (Luc. XXII, 28)</i>. Quod
si de simplici pane accipiamus, quomodo illud explanare poterimus: <i>Non
interficiet fame Dominus animam justam (Prov. X, 3)</i>. Et iterum: <i>Cognoscit
Dominus vias immaculatorum, et haereditas eorum erit in sempiternum. Non
confundentur in tempore pessimo, et in diebus famis saturabuntur (Psal.
XXXVI, 18, 19)</i>. Quanti enim sancti in persecutione moriuntur fame et
egestate confecti; quanti justi esuriunt, et impii cruditatibus distenduntur!
Potus autem ille accipiendus est, qui hauritur de fontibus Israel; quem qui
biberit, habebit in se fontem aquae salientis in vitam aeternam <i>(Joan. IV;
Luc. XXII)</i>. Quem et Salvator in regno Patris se bibiturum cum Apostolis
pollicetur: qui laetificat cor hominis <i>(Psal. CIII, 14)</i>, ita ut bibentes
possint dicere: <i>Dedisti laetitiam in corde meo (Psal. IV, 7)</i>. De
hoc cibo et potu inter octo beatitudines dicitur: <i>Beati qui esuriunt et
sitiunt justitiam (Matth. V, 6)</i>. Et mater Domini plena sancto
Spiritu prophetabat: <i>Esurientes implevit bonis (Luc. I, 53)</i>, qui
prius cibum Domini non habebant: <i>et divites dimisit inanes,</i> qui dati
sunt pro sepultura ejus; et quem Prophetae promiserant, respuerunt. De quibus
et in alio loco Psalmista decantat: <i>Divites eguerunt, et esurierunt (Psal.
XXXIII, 11)</i>, id est, populus Judaeorum. Qui autem quaerunt Dominum, hoc
est, turba gentilium, <i>non egebunt omni bono.</i> Cumque servientes Christo,
et credentes ei laetati fuerint, et laudaverint Deum prae exsultatione cordis
et gaudio: tunc illi confundentur, videntes in suum locum alios successisse; et
clamabunt prae dolore cordis, implentes illud quod scriptum est: <i>Ibi erit
fletus et stridor dentium (Matth. XIII, 50)</i>: quando steterint agni
gentium atque justorum ad dexteram, et haedi Judaeorum atque impiorum a
sinistris: aliis recipientibus aeterna praemia, aliis aeterna supplicia.
Contritio autem spiritus prae dolore cordis intelligenda in conscientia
peccatorum, juxta illud quod scriptum est: <i>Cognoscent errantes spiritu
intelligentiam (Isa. XXIX, 24)</i>. Et: <i>Cor contritum et humiliatum
Deus non despicies (Psal. L, 19)</i>. Conteritur spiritus quando fuerit
elevatus; quod de rege inimico Israel scribitur: <i>Induravit Dominus spiritum
ejus (IV Reg. XVII, 14)</i>. Et de Babyloniorum principe, quando
elevatum est cor ejus, et induratus spiritus, ut superbiens diceret: <i>Haec
est Babylon, et ego feci eam (Dan. IV, 27)</i>.</p>

<p><i>(Vers. 15, 16.) Et dimittetis nomen vestrum in juramento</i>
[Vulg. <i>juramentum</i>] <i>electis meis, et interficiet te Dominus Deus, et
servos suos vocabit nomine alio, in quo qui benedictus est super terram,
benedicetur in Deo amen: et qui jurat in terra, jurabit</i> [Al. <i>jurat</i>] <i>in
Deo amen.</i> LXX: <i>Relinquetis enim nomen vestrum in saturitatem electis
meis. Vos autem interficiet Dominus: servientibus autem mihi vocabitur nomen
novum, cui benedicetur super terram: benedicent enim Deum verum, et qui jurant
super terram: jurabunt Deum verum.</i> Pro <i>saturitate,</i> quae Hebraice
dicitur SABAA <span dir=RTL>(&#1513;&#1489;&#1493;&#1506;&#1492;)</span><span
dir=LTR></span><span dir=LTR></span>, caeteri <i>juramentum</i> interpretati
sunt; quod verbum multas habet intelligentias, et pro diversitate accentuum
variatur. Intelligitur enim et <i>juramentum,</i> et <i>saturitas,</i> et <i>satietas,</i>
et <i>plures,</i> et <i>septem.</i> De quo in libro Geneseos diximus, et in hoc
volumine <i>(Ad cap. IV)</i>, ubi septem mulieres apprehenderunt unum virum.
Rursum pro eo quod Septuaginta transtulerunt, <i>verum,</i> et in Hebraico
dicitur, AMEN <span dir=RTL>(&#1488;&#1502;&#1503;)</span><span
dir=LTR></span><span dir=LTR></span>, Aquila vertit <span
class=g>&#960;&#949;&#960;&#953;&#963;&#964;&#969;&#956;&#941;&#957;&#969;&#962;</span>,
id est, <i>fideliter.</i> Quod autem dicit, hoc est: aliis in vestrum
succedentibus locum, nomen vestrum erit juramentum electis meis, ut pro malorum
exemplo vos habeant et detestentur talia sustinere, et jurent sic; non haec
patiar quae passus est populus Judaeorum. Sive nomen vestrum erit in
satietatem: quod in his dici solet, quorum odiosa est recordatio et memoria. et
qui usque ad saturitatem nauseamque venerunt. Vel certe hoc dicendum, quod
nomen suum derelinquant electis Domini, ut pro illis gentium turba succedat; et
ipsi appellentur filii Abraham et Israel. De quibus Paulus loquitur: <i>Pax
super eos, et super Israel Dei (Galat. VI, 16)</i>. Neque enim qui ex
Israelitis sunt Israel; nec qui semen Abraham omnes filii <i>(Rom. IX, 7)</i>,
ad quos dicitur: <i>Si filii essetis Abraham, opera Abraham faceretis (Joan.
VIII, 39)</i>. Et quia semen sunt Abraham, et non filii, de quorum differentia
supra diximus: propterea eos increpat Baptista Joannes, dicens: <i>Et ne
velitis dicere, patrem habemus Abraham: potens est enim Deus de lapidibus istis
suscitare filios Abrahae (Matth. III, 9)</i>. Quomodo enim possunt hujus
esse filii, qui dixerunt ligno et lapidi, <i>tu genuisti me:</i> cum e
contrario, qui ex fide sunt, hi appellentur filii Abrahae? Vos autem, inquit,
interficiet Dominus, ut nequaquam appellemini circumcisio, sed concisio <i>(Galat.
III)</i>: ut vita careatis aeterna, ut non habeatis eum qui dicit: <i>Ego sum
vita (Joan. XIV, 6)</i>. Servos autem, ait, suos vocabit nomine alio,
sive novo, quod in toto orbe celebrabitur. Et erit benedictum: in tantum, ut
qui illo nomine fuerit appellatus, benedicatur in Domino, et signum verae
Circumcisionis accipiat, <i>amen:</i> quo saepe in approbationem eorum quae
dicta sunt, Dominus utitur in Evangelio: <i>Amen, amen dico vobis (Joan.
V, 19)</i>. Nomen autem novum sive aliud, nullum est, nisi quod ex Christi
nomine derivatur, ut nequaquam vocetur populus Dei Jacob, et Judas, et Israel,
et Ephraim, et Joseph, sed Christianus. Quicumque enim juraverit in terra,
nequaquam juraverit in idolis et falsis diis, sed in Deo: quae sententia
rursum, amen signaculo comprobatur. Porro juxta Septuaginta qui pro amen, verum
Deum interpretati sunt, ut benedicatur Deus verus, et qui jurant super terram,
jurent Deum verum, non secundum errorem Arianorum referimus ad personam tantum Dei
Patris, de quo scriptum est: <i>Ut cognoscant te solum verum Deum, et quem
misisti Jesum Christum (Joan. XVII, 3)</i>: sed ad Filium, qui et ipse
verus Deus est, dicente evangelista Joanne: <i>Venit Filius Dei, et dedit nobis
mentem, ut cognoscamus verum, et simus in vero Filio ejus Jesu Christo (Joan.
V, 20)</i>. Iste est verus Deus et vita aeterna. Si enim Salvator de se
loquitur: <i>Ego sum veritas (Joan. XIV, 6)</i>, consequenter verus Deus
a veritate nomen accepit, ut nequaquam secundum falsos deos appelletur Deus,
sed secundum verum Deum Patrem, et ipse sit verus Deus. Alioquin si non est
verus, erit idolo similis, quod redundat in capita eorum, qui Christum verum
Deum negant. Hoc est autem nomen novum, quod ei in Apocalypsi super calculo
scribitur <i>(Cap. II)</i>, cui in toto orbe benedicitur.</p>

<p><i>(Vers. 17, 18.) Quia oblivioni traditae sunt angustiae priores, et
quia absconditae sunt ab oculis meis. Ecce enim creo coelos novos, et terram
novam, et non erunt in memoria priora: et non ascendet</i> [Vulg. <i>ascendent</i>]
<i>super cor: sed gaudebitis et exsultabitis usque in sempiternum in his quae
ego creo.</i> LXX: <i>Obliviscentur enim tribulationis prioris, et non ascendet
super cor eorum. Erit enim coelum novum, et terra nova: et non recordabuntur
priorum, et non veniet super cor eorum; sed gaudium et exsultationem invenient
in ea.</i> Causa laetitiae et confessionis Dei veri est, quia aeterna
angustiarum priorum succedet oblivio, ut nequaquam idolorum meminerint et
erroris pristini, sed ad lucem de tenebris transeant, ut aeterna beatitudine
perfruantur. Obliviscentur enim pristina mala, non oblivione memoriae, sed
bonorum successione, juxta illud quod scriptum est: <i>In die bona oblivio
malorum (Eccles. XI, 27)</i>. Et alibi: <i>Afflictio horae oblivionem
facit deliciarum (Ibid., 29)</i>: eo quod in angustiis constituti,
nequaquam voluptatibus pristinis, juxta errorem, Epicuri animo perfruantur.
Licet possit et hoc dici, quod in coelo novo, et in terra nova, omnis
conversationis pristinae memoria deleatur: ne hoc ipsum pars malorum sit,
prioris angustiae recordari. Coelum autem novum et terram novam, qui putant
omnia interire quae cernimus, Evangelii interpretantur testimonio: <i>Coelum et
terra transibunt (Matth. XXIV, 35)</i>. Et Pauli apostoli: <i>Quae enim
videntur, temporalia sunt: quae autem non videntur, aeterna (II Cor. IV,
18)</i>. Porro qui novitatem, commutationem in melius, et non elementorum
arbitrantur interitum, illo utuntur exemplo: <i>A principio terram tu fundasti,
Domine, et opera manuum tuarum sunt coeli. Ipsi peribunt, tu autem permanes, et
omnes sicut vestimentum veterascent, et quasi amictum involves eos, et
mutabuntur (Psal. CI, 26, 27)</i>. In quo perspicue demonstratur
perditionem et interitum, non abolitionem in nihili, sed commutationem sonare
in melius. Neque enim illud quod in alio loco scriptum est: <i>Luna fulgebit ut
sol, et sol septuplum lumen accipiet (Isai. XXX, 16)</i>, interitum
significat pristinorum, sed commutationem in melius. Quod ut possit intelligi,
nostrae conditionis ponamus exempla: Infans cum in puerum creverit, et puer in
juvenem, et juvenis in virum, et vir in senem, nequaquam per singulas aetates
perit. Idem enim est qui prius fuit; sed paulatim immutatur, et aetati
pristinae perisse dicitur. Quod intelligens et Paulus apostolus loquebatur: <i>Praeterit
enim figura hujus mundi (I Cor. VII, 31)</i>. Consideremus quid dixerit:
Figura praeterit, non substantia. Hoc idem significat et Petrus: <i>Latet eos
hoc volentes: quoniam coeli erant ab initio; et terra de aqua, et per aquam,
Dei sermone subsistit: per quae prior mundus inundatus diluvio periit. Coeli
autem qui nunc sunt et terra, eadem ratione servantur igni (II Petr.
III, 5 seqq.)</i>: quo sensu accipiendum sit, postmodum docet: <i>Novos autem
coelos, et novam terram videmus, et repromissionem ejus (Ibid., 13)</i>:
non dixit, alios coelos et aliam terram videbimus, sed veteres et antiquos in
melius commutatos. Possumus et hoc dicere, quod conversi ab idololatria, et
pristino errore deserto, novos coelos et novam terram videant: nequaquam
arbitrantes elementa deos, et ea quae nascuntur ex terra. Nunc confitemur coelum
et terram opera esse manuum Dei: illo autem tempore, servos et creaturam
venerabamur obsequio Dei, quod et David sentiens cantat in psalmo: <i>Videbo
coelos opera digitorum tuorum (Psal. VIII, 4)</i>: non quo eo tempore
coelos non viderit, cum ista dicebat; sed quo per singula augmenta virtutum, et
futurorum scientiam, novos videat, quos veteres [<i>Al.</i> veterascere] jam
videbat. Quod autem in fine hujus testimonii dicitur: <i>Quae ego creo,</i> a
Septuaginta praetermissum est.</p>

<p><i>(Vers 19.) Quia ecce ego creo Jerusalem exsultationem, et populum
ejus gaudium: et exsultabo in Jerusalem, et gaudebo in populo meo.</i> LXX: <i>Quia
ecce ego facio Jerusalem exsultationem, et populum meum laetitiam, et exsultabo
super Jerusalem, et laetabor super populo meo.</i> Gaudere, inquit, et
exsultare debetis laetitia sempiterna in creatione novorum coelorum, et terrae
novae, et priorum penitus non meminisse: ne qua vobis recordationis antiquae
oriatur tristitia: quia non solum coelos novos et terram novam, sed Jerusalem
quoque creabo in exsultatione, et populum ejus in gaudio. Haud dubium quin
universae terrae, ut quae vetus uni genti gaudium erat, nova cunctis nationibus
laetitiae sit. In tantum autem exsultatio erit omnium, atque laetitia super
urbe et populo Dei, ut ego quoque conditor ejus exsultem et gaudeam super
Jerusalem, et super populo meo qui comedet et bibet et laetabitur, et
exsultabit in ea, et qui in nomine novo fuerit appellatus.</p>

<p><i>(Vers. 20.) Et non audietur in ea</i> [Vulg. <i>in eo</i>] <i>ultra
vox fletus, et vox clamoris: non erit amplius infans dierum, et senex qui non
impleat dies suos. Quoniam puer centum annorum morietur, et peccator centum
annorum maledictus erit.</i> LXX: <i>Et non audietur ultra in ea vox fletus, et
vox clamoris: neque fiet ibi ultra immaturus et senex, qui non impleat tempus
suum. Erit</i> [Al. <i>Est</i>] <i>enim infans centum annorum, et qui moritur
peccator centenarius, maledictus erit.</i> Neque enim congruum erit, ut in
civitate Jerusalem et populo Dei, qui exsultationis et gaudii aeternam
suscipiet creaturam, audiatur ultra vox fletus et clamoris; quando abierint
dolor, moeror et gemitus. Contraria quippe simul esse non possunt. Et ubi
exsultatio est, et gaudium, qui fructus est Spiritus sancti, ibi fletus et
planctus non potest commorari, qui aptus est lamentantibus atque lugentibus, et
praecipue clamor, quem de Ecclesia credentium Paulus expellit, ne in
similitudinem Judaeorum, pro judicio faciamus clamorem <i>(Ephes. IV)</i>. In
tali urbe diversae aetates non erunt: infans et senex, parvus et magnus, qui
non impleat dies suos; sed quasi filii resurrectionis, omnes pervenient in
virum perfectum, in mensuram aetatis plenitudinis Christi, ut nec desint alicui
annorum spatia, nec supersint, et alio necdum solidas habente vires, alius
desinat esse quod fuerit, et decrepita aetate marcescat; pervenientque omnes ad
centenarium numerum, qualis fuit Abraham, qui promissionem filii Isaac, hac
aetate suscepit <i>(Genes. XXI)</i>. De cujus numeri laudibus, non necesse est
plurima memorare, ne superflua sit disputatio. Hoc tantum dicimus, quod decem
decades aequalia habent latera, et quadrae formae possident firmitatem. In
repromissionibus quoque pro his quae consumpsimus [<i>Al.</i> contempsimus],
multiplicata nobis centuplum Dominus pollicetur, et in bonam terram sementis
cadens, primum habet uberrimae frugis numerum centenarium. Denique et Isaac
unam sementem jaciens fidei, hoc numero laboris sui opera multiplicata
suscepit. In illo igitur tempore, quando aetas fuerit una cunctorum, et sanctus
et peccator erunt simili resurrectione perfecti, nec inter se variabunt
tempore; sed alius ad praemia, alius ad supplicia pertrahetur: et in eo
peccator maledictus erit, quod incorrupto corpore poenas patietur aeternas.
Illud quoque quod in Apocalypsi Joannis legimus <i>(Cap. XX)</i>, post
resurrectionem exhiberi praesentiae judicis parvos et magnos, non aetatum, sed
meritorum significat differentias. Qui enim parvus est juxta sententiam
Salomonis, dignus est misericordia: <i>Potentes</i> autem <i>potenter tormenta
patientur (Sap. VI, 7)</i>. In quem sensum et Domini verba consentiunt: <i>Servus
qui scit voluntatem Domini sui, et non facit eam, vapulabit multis (Luc.
XII, 47)</i>. Qui vero nescit, et fecerit digna plagis, vapulabit paucis.
Beatus apostolus Paulus, Christo in se loquente, Scripturam veterem edisserens,
Abraham patriarcham non solum circumcisionis, sed praeputii asserit patrem <i>(Rom.
IV)</i>, hoc est, duos ex eo populos esse generatos, et eum qui juxta carnem
natus fuerat, centenarius propter Christum, qui de Abraham stirpe generatus
est, in quem ille miserit manus, maledictioni perpetuae subjacere. Hanc figuram
docent Evangelia <i>(Marc. V)</i>, quibus fertur tunc haemorrhousam aegrotare
coepisse, quando nata est filia archisynagogi, et quando ista sanata sit,
statim illam esse mortuam, uno atque eodem annorum spatio, novum populum in
juventute persistere, et veterem in infidelitate mori, et esse maledictum. Hoc
juxta Septuaginta interpretes diximus, quorum editio toto orbe vulgata est: ne
in loco famosissimo videremur ad Hebraeae linguae arcem confugere. Quod sive
post resurrectionem intellexeris in secundo Salvatoris advento, sive post
baptismum in prima resurrectione credendum, non abhorret ab Ecclesiae fide.
Hebraei haec ante resurrectionem in mille annorum regno super terram futura
contendunt, et tam longa futurae vitae spatia repromitti, ut centum anni
reputentur infantiae; peccatorem autem centesimo aetatis suae anno esse
moriturum: ne videlicet paratis opibus perfruatur; sed ob peccatum, maledictum
esse se noverit. Quod si ita est, ubi erit beatitudo perfecta, quae peccato
violatur atque corrumpitur, et peccatum immatura morte punitur?</p>

<p><i>(Vers. 21. 22.) Et aedificabunt domos, et habitabunt; et
plantabunt vineas, et comedent fructus earum. Non aedificabunt, et alius
habitabit: non plantabunt, et alius comedet.</i> LXX similiter. De his domibus,
et in sexagesimo octavo psalmo sermo propheticus pollicetur, dicens: <i>Quia
Deus salvam faciet Sion: et aedificabuntur civitates Judae, et habitabunt ibi,
et haereditate acquirent illam, et semen servorum ejus possidebit eam: et qui
diligunt nomen ejus, habitabunt in ea.</i> Quae omnia Judaei accipiunt
carnaliter, ut Jerusalem urbesque Judaeae restituantur in pristinum statum.
Quod si eis dederimus, audiant non solum hoc Jerusalem, sed et Sodomae
repromitti, dicente Ezechiele: <i>Restituetur Sodoma in antiquum (Ezech.
XVI, 55)</i>. Ergo domus, in quibus habitaturi sunt qui aedificant eas, vel
Virtutes intelligendae sunt, vel diversae mansiones apud Patrem; quas jugiter
possidebit, qui eas aedificaverit. Quales sibi aedificasse et obstetrices
dicuntur in Exodo, quae timebant Deum: licet scriptum sit in Hebraico, a Deo
eis aedificatas domos, quia timuerunt eum <i>(Exod. I)</i>. Et Jacob quia
simplex erat, sive ut Graece dicitur <span class=g>&#7940;&#960;&#955;&#945;&#963;&#964;&#959;&#962;</span>,
id est, <i>nequaquam fictus;</i> nec talis quales in Petri Epistola
condemnantur, de quibus ait: <i>In avaritia fictis sermonibus de vobis
negotiantur (II Petr. II, 3)</i>; idcirco habitabant in domo, quam Esau,
qui feris delectabatur et silvis, possidere non potuit. Talem domum et
Salvatoris in Evangelio verba describunt: <i>Omnis qui venit ad me, et audit
sermones meos, et facit eos, similis erit viro prudenti, qui aedificavit domum
suam super petram, (Matth. VII, 24)</i>, et reliqua. Alioquin juxta
litteram, multi sancti aedificant domos, et non habitant in eis, vel
peregrinatione, vel alterius rapina, vel morte subtracti. Qualis fuit Job, qui
dives carne et spiritu, in tantam deductus est paupertatem, ut in sterquilinio
sederet extra portam civitatis <i>(Job. II)</i>. E contrario dives ille in
Evangelio purpuratus aedificavit domum, et habitavit in ea, cui rectissime dici
poterat: <i>Stulte, hac nocte auferetur anima tua a te; quae autem praeparasti,
cujus erunt (Luc. XII, 20)</i>? Non solum autem ait, aedificabunt domos,
et habitabunt in eis: sed plantabunt quoque vineas, et ipsi comedent fructum
earum. Juxta illud quod in Michaea dicitur: <i>Requiescet unusquisque sub vinea
sua et sub ficu sua; et non erit qui exterreat (Mich. IV, 4)</i>. Haec
est vinea quae in Evangelio loquebatur: <i>Ego sum vitis, et vos palmites, et
Pater meus agricola (Joan. XV, 5) Omnis qui non facit fructum
excidetur, et in ignem mittetur (Matth. III, 10)</i>. Hujus fructus
comeduntur et bibuntur, et laetificant cor hominis, et inebriant amicos sponsi,
et in regno Dei bibuntur quotidie. Sub ficu autem requiescit, et nullius
insidias reformidat, qui dulcedine sancti Spiritus fruitur, et illius fructibus
saturatur, charitate, gaudio, pace, fide, continentia, patientia. De
hujuscemodi dicitur plantatore: <i>Qui plantaverit ficum, comedet fructus ejus</i>
<i>(Amos IX, 14)</i>. Qui tales aedificaverit domos, et plantaverit vineas, de
quibus et Apostolus loquitur: <i>Ego plantavi, Apollo rigavit, Deus incrementum
dedit (I Cor. III, 6)</i>, comedet labores manuum suarum <i>(Psal.
CXXVII)</i>; et seminans in spiritu, de spiritu metet vitam aeternam <i>(Joan.
IV)</i>: nec diaboli et satellitum ejus fraudibus supplantabitur.</p>

<p><i>(Vers. 23 seqq.) Secundum dies enim ligni, erunt dies populi mei,
et opera manuum eorum veterascent electis meis. Non laborabunt frustra, neque
generabunt in conturbatione: quia semen benedictorum Domini est, et nepotes
eorum cum eis. Eritque antequam clament, ego exaudiam: adhuc illis dicentibus,
ego exaudiam</i> [Vulg. <i>audiam</i>]. <i>Lupus et agnus pascentur simul, et
leo et bos comedent paleas, et serpenti pulvis panis ejus. Non nocebunt, neque
occident in omni monte sancto meo, dicit Dominus.</i> LXX: <i>Etenim secundum
dies ligni vitae, dies populi mei: opera laborum suorum inveterascere facient
electi mei: non laborabunt in vacuum, neque filios generabunt in maledictionem:
quia semen benedictum a Domino est, et nepotes eorum cum eis. Et erit antequam
clament, ego exaudiam eos: adhuc loquentibus illis dicam, quid est? Tunc lupi
et agni pascentur simul: leo autem quasi bos comedet paleas, et serpens terram
quasi panem. Non nocebunt, neque corrumpent, in monte sancto meo, dicit
Dominus.</i> Aeterna erit habitatio atque plantatio justorum, ut dies vitae
populi mei diebus vitae ligni comparentur, de quo in Psalmis dicitur: <i>Justus
ut palma florebit (Psal. XCI, 13)</i>, quotidie triumphans de
adversariis, et insigne victoriae praeferens. Sin autem juxta Septuaginta
legimus, <i>dies ligni vitae,</i> qui magis sensum ex Hebraeo vertere, quam
verba, lignum vitae intelligimus, quod in paradiso situm est. Ad quod ne
extenderet Adam manum suam ut viveret, ejectus est de paradiso <i>(Genes, III)</i>.
In cujus custodiam <i>Cherubim,</i> id est, <i>scientiae multitudo,</i> et
ignita framea posita est, ut servarent viam ligni vitae, ne in peccato positus
Adam, et necdum sua delicta cognoscens, comederet ex eo, et impoenitentiae
desperationisque ac superbiae morte moreretur. Quod sit hoc lignum vitae,
Salomon exponit manifestius, qui de sapientia Dei disputans ait: <i>Lignum
vitae est omnibus qui accedunt ad eam, et qui innituntur super illam, quasi
super Dominum firmitas (Prov. III, 18)</i>; nec dubium quin Verbum Dei
significet, qui ipse est via atque sapientia, et de se loquitur: <i>Ego sum
vita (Joan. XI, 25)</i>. Et de qua Propheta decantat: <i>Omnia in
sapientia fecisti: repleta est terra creatione tua (Psal. CIII, 24)</i>;
et apostolus Paulus: <i>Christus Dei virtus, et Dei sapientia (I Cor. I,
24)</i>. Opera quoque populi Dei non veterascent, sed innovabuntur quotidie, ut
non ambulent in vetustate litterae, sed in novitate spiritus <i>(Rom. VII)</i>.
Ut quomodo per inobedientiam unius hominis, peccatores constituti sunt plurimi:
sic per obedientiam unius hominis, justi constituantur multi. Vel certe hoc
dicendum, quod opera eorum veterascant, quorum domus fundata super petram,
permanet in aeternum, et qui aedificarunt super fundamentum Christi, aurum,
argentum, lapides pretiosos <i>(I Cor. III)</i>: et econtrario eorum opera
dispereant, quorum domus fundata super arenam, subita tempestate subvertitur;
et qui aedificaverunt super fundamentum Christi, ligna, fenum, stipulam. An non
tibi videtur quotidie inveterare opera sua, qui praeteritorum oblitus, in
futurum extenditur? Unde et vetus et novum dicitur Testamentum: non quo vetus
pereat, sed quo novo aliud non succedat. Hoc quoque juxta Hebraicum dici
potest, quod opera populi et in Christo credentium, fructus sint Apostolorum,
id est, electorum Dei, et in thesauris eorum recondantur. Multi enim vocati, et
pauci electi <i>(Matth. XX)</i>. Isti non laborabunt frustra, ut quondam
laboravere Judaei; sed labores manuum suarum manducabunt. Neque generabunt in
conturbatione, sive in maledictione, et ut in Hebraico expressius ponitur, <span
class=g>&#949;&#7984;&#962; &#7936;&#957;&#965;&#960;&#945;&#961;&#958;&#8055;&#945;&#957;</span>,
quod lingua eorum dicitur LABALA <span dir=RTL>(&#1500;&#1489;&#1492;&#1500;&#1492;)</span><span dir=LTR></span><span
dir=LTR></span> [<i>Al.</i> LABAALA] hoc est, <i>ut esse desistant,</i> et
finem substantiae suae habeant: pro quo Aquila, Symmachus, et Theodotio <i>festinationem</i>
interpretati sunt: ut nequaquam festinent absque ratione credere: sed imitentur
Nathanael, qui Domini voce laudatus est: <i>Ecce vere Israelita, in quo dolus
non est (Joan. XX, 47)</i>, qui Christum auctoritate Scripturarum
quaerebat, et de Prophetis cupiebat agnoscere dicens: <i>De Nazareth potest
aliquid boni esse?</i> Et est sensus: Quomodo mihi Messiam adducitis de Galilaea,
et Nazareth, quem ego de Bethleem Juda scio esse promissum? Apostoli igitur et
apostolici viri ita filios generabunt, ut de Scripturis sanctis instruant, ut
non imitentur maledictionem Judaeorum, sed cum Propheta dicant: <i>A timore
tuo, Domine, in utero concepimus, et parturivimus et peperimus (Isai.
XXVI, 18)</i>. De his enim dictum erat: Benedicta progenies uteri tui <i>(Deut.
XXVIII, 4)</i>. Tales sunt filii Abraham, qui faciunt opera ejus: et in veteri
historia appellantur filii Prophetarum <i>(Joan. VIII)</i>: quales et in novo
Instrumento Apostoli genuerunt <i>(Act. XVI)</i>, Paulus Timotheum, Lucam, et
Titum, multosque alios; Petrus Marcum evangelistam, et caeteri caeteros, quorum
benedictum semen est, et hucusque benedicitur, et permanent filii filiorum. De
quibus Propheta dicit: <i>Beatus vir qui timet Dominum, in mandatis ejus volet
nimis. Potens in terra erit semen ejus, generatio rectorum benedicetur (Psal.
CXI, 1, 2)</i>. Et alibi: <i>Filii tui sicut novellae olivarum in circuitu
mensae tuae. Ecce sic benedicetur homo qui timet Dominum (Psal. CXXVII,
4, 5)</i>. Econtrario de Juda dicitur proditore, et omnibus qui similes ejus
sunt, <i>Fiant filii ejus pupilli, et uxor ejus vidua. Commoveantur et
transferantur filii ejus, et mendicent, ejiciantur de domibus suis (Psal.
CVIII, 9, 10)</i>. Generationis enim malae finis est pessimus. Qui concipiunt
dolorem, et pariunt iniquitatem. De quorum scriptum est principe: <i>Ecce
parturiit injustitiam, concepit dolorem, et peperit iniquitatem (Psal.
VII, 15)</i>. Si autem hoc de impiis dicitur, quomodo Samuel, vir beatus et
justus, filios pessimos genuit, qui non ambulaverunt per viam patris <i>(I Reg.
VIII)</i>; et David, de cujus Christus natus est semine, duos genuit filios,
Ammon et Abessalon, quorum alter fratris, alter patris exstitit parricida <i>(II
Reg. XIII, XV et XVI)</i>? Ex quibus omnibus discimus, filios et nepotes
secundum id intelligi debere quod diximus. Juxta quod et Paulus filios
parturit, donec Christus formetur in eis, et Onesimum in vinculis generat <i>(Galat.
IV)</i>. Qui cum clamaverint, statim exaudientur, et illis loquentibus, dicet
Dominus, Adsum. Quae omnia etiam juxta litteram in Actibus Apostolorum cernimus
esse completa. Neque enim potuissent omnes gentes in tam brevi tempore credere,
nisi signorum miraculis fides eorum quodammodo esset extorta. Loquentibus enim
et clamantibus Apostolis et apostolicis viris, Dominus signorum magnitudine
respondebat, ut Dorcas ad preces Petri surgeret <i>(Act. IX)</i>, ut Publii
pater in insula Melita febribus et dyssenteria, qui morbi inter se contrarii
sunt, Pauli precibus sanaretur, et ut eos totus orbis deos inter homines
diceret ambulare <i>(Act. XXVIII)</i>. Tunc lupus et agnus pascebantur simul,
persecutor Paulus, et Ananias discipulus <i>(Act. IX)</i>. Ille lupus, de quo
scriptum est: <i>Benjamin lupus rapax, mane comedet praedam, et ad vesperam
dabit escas (Gen. XLIX, 27)</i>; sive ut in Hebraico dicitur, <i>dividet
spolia.</i> Cujus doctrina cibus fuit credentium, et qui in toto orbe de
superatis adversariis triumphavit. Agni autem credendi sunt omnes, qui in
vestibus candidis sequuntur Agnum quocumque vadit <i>(Apoc. XIV)</i>, quos
Dominus Petro tradidit ad pascendum dicens: <i>Pasce agnos meos (Joan.
XXI, 16)</i>. Leo quoque ut bos comedet paleas, quando viri disertissimi, et
quondam apud saeculum potentes, Scripturarum se tradunt rusticitati, ut nequaquam
saeculari pascantur eloquentia, quae instar mellis stillat de labiis
meretricis, sed vilitatem et paleas sequantur historiae, donec multo labore
atque industria mereantur ad frumentum sensuum pervenire. De quibus paleis et
frumento Jeremias loquitur: <i>Quid paleis ad triticum, dicit Dominus (Jerem.
XIII, 28)</i>? Et considerandum, quod non bos vertatur in rabiem, sed leo
mutetur in mansuetudinem. Serpens etiam qui observabat hominis calcaneum, et
cujus ab homine observabatur caput, nequaquam aliorum nutrietur interitu, sed
terram, sive pulverem quasi panem comedet <i>(Genes. III)</i>. Aut certe sic
intelligendum, quod diabolus qui prius hominum mortibus pascebatur, eos tantum
comedat, qui pulvis ac terra sunt: per quae omnia demonstratur malorum in bonum
commutatio, qui innoxii erunt, antiqua feritate deposita: non foris, sed in
monte sancto Domini, hoc est, in Ecclesia, et in confessione ejus montis, a quo
vulneratus est princeps Tyri, et qui excisus de monte sine manibus, crevit in
montem magnum, et implevit orbem <i>(Daniel. II)</i>. Interrogemus in hoc loco
Judaeos, et omnes qui sub nomine Christiano adhuc paleas comedunt Scripturarum,
quae ventilabro Domini a tritico separatae, vento tradentur et flammis, quae
beatitudo sit aestimanda, ut in mille annorum regno, in Sion monte, civitate
Christi praesentis Jerusalem; et in Templo augustissimo, lupi et agni, leones
et boves, serpentes et homines simul comedant, pariterque commorentur? et his [<i>Al.</i>
hi] tantum innoxii sint, qui in monte sancto Domini habitaverint? Ex quo intelligimus
omnes, qui extra montem fuerint, occidendos. Nudabitur ergo lupis, leonibus,
ursis, pardis atque serpentibus, et caeteris bestiis universus orbis; et
immensi saltus, et Aegyptiae vastitas solitudinis, quae venenatorum animantium
fertilis est, et pro summa felicitate civitas sancta non solum hominum, sed et
bestiarum atque serpentium erit habitaculum, ut juxta superiorem prophetiam,
habitet lupus cum agno, et pardus cum haedo, vitulus et leo, et oves cum ursis
simul morentur <i>(Isai. XI)</i>; et puer parvulus regat eos, et infans ab
ubere mittat manum in foramen aspidis, et in caverna sua interficiat regulum.
Causaque sit tantae felicitatis, quia repleta est omnis terra scientia Domini.</p>

<p><i>(Cap. LXVIâ€”Vers. 1.) Haec dicit Dominus: Coelum sedes mea, et terra
scabellum pedum meorum. Quae est ista domus quam aedificabitis mihi, et quis
est iste locus requietionis meae? Omnia haec manus mea fecit, et facta sunt
universa ista, dicit Dominus.</i> LXX similiter. Ne montem sanctum
intelligeremus Sion, et Judaico operiremus errore, qui putant exstruendam
Jerusalem, et omnia quae Dominus pollicetur, ibi explenda carnaliter, aufert
nobis hanc suspicionem; et ponit testimonium, quo usus est Stephanus primus
martyr in Christo adversum Judaicam contentionem <i>(Act. VII)</i>. Salomon
aedificavit ei domum, haud dubium quin Deo; sed non in manufactis excelsus
habitat, sicut Propheta ait: <i>Coelum mihi thronus est: terra autem scabellum
pedum meorum.</i> Et Paulus in eodem volumine: <i>Deus qui fecit mundum, et qui
in eo sunt, nequaquam in templis manufactis habitat (Act. XVII, 24)</i>.
Si enim instar sedentis in solio atque regnantis, coelum thronus ejus est, et
terra scabellum pedum illius, quomodo parvo claudetur loco, qui complet omnia,
et in quo sunt omnia? Unde et Moyses: <i>Ne dicas,</i> inquit, <i>in corde tuo,
Longe est: Deus enim in coelo sursum, et super terram deorsum: et non est alius
praeter eum Deus (Deut. IV, 39)</i>. Et Psalmista: <i>Quo ibo a spiritu
tuo, et a facie tua quo fugiam? Si ascendero in coelum, illic es: si ad inferna
descendero, ades (Psal. CXXXVIII, 7)</i>. Cui et Jeremias ex persona Dei
congruit, dicens: <i>Deus appropinquans ego: et non de longe Deus. Numquid
latere quis poterit in absconditis, et ego non videbo eum? Nonne coelum et
terram ego impleo (Jerem. XXIII, 23, 24)</i>? In ipso enim omnes sumus
et movemur <i>(Act. XVII)</i>. Hoc autem dicit, ut Judaicum convincat errorem,
qui putant invisibilem, et incorporalem, et incomprehensibilem Deum, templo
Jerusalem posse concludi. Quod quidem et ipse Salomon, exstructor Templi, in
oratione sua ad Dominum prolixius confitetur <i>(III Reg. VIII)</i>. Ac ne
arbitremur coelo quoque et terra Dei magnitudinem metiendam, in alio loco de eo
legimus: <i>Qui tenet coelum palmo, et terram pugillo (Isai. XL, 12)</i>.
Per quae ostenditur Deus et forinsecus, et intrinsecus, et infusus, et
circumfusus, dum et solio ambiente non concluditur, et pugillo concludit ac
palmo. Qui non solum coeli et terrae, sed et invisibilium creator est
Angelorum, et Archangelorum, Dominationum, Potestatum, et cunctorum hominum, de
quibus Apostolus loquitur <i>(Coloss. I)</i>: quae omnia Dei manus operata est.
De qua et Job et Psalmista commemorant: <i>Manus tua fecit me, et plasmavit me</i>
<i>(Job. X, 18; psal. CXVIII, 73)</i>. Omnia enim per ipsum facta sunt, et sine
ipso factum est nihil. De quo rursum Joannes: <i>In mundo,</i> ait, <i>erat; et
mundus per ipsum factus est (Joan. I)</i>. Ipse enim dixit, et facta
sunt, ipse mandavit, et creata sunt <i>(Psal. XXXII)</i>. Et hoc quod Scriptura
Geneseos mystico sermone demonstrat, <i>dixit Deus,</i> et <i>fecit Deus (Genes.
I)</i>. Verbo enim Domini coeli firmati sunt, et spiritu oris ejus omnis virtus
eorum. Nullusque locus est requietionis Domini, nisi iste quem Propheta
subnectit.</p>

<p><i>(Vers. 2, 3.) Ad quem autem respiciam, nisi ad pauperculum et
contritum spiritu, et trementem sermones meos? Qui immolat bovem, quasi qui
interficiat hominem. Qui mactat pecus, quasi qui excerebret canem. Qui offert
oblationem, quasi qui sanguinem suillum offerat. Qui recordatur thuris, quasi
qui benedicat idolum</i> [Vulg. <i>idolo</i>]. LXX: <i>Et super quem respiciam,
nisi humilem et quietum, et trementem sermones meos? Iniquus autem qui immolat
vitulum quasi percutiens virum. Sacrificans de grege, quasi qui occidat canem.
Qui offert similam, quasi qui sanguinem suillum. Qui dat thus in memoriale,
quasi blasphemus.</i> Sublato altari Temploque terreno, quod humana
construxerat manus, recte auferuntur et victimae Judaeorum, ne forsitan
dicerent: Non tam stulti sumus, ut Deum putemus loco posse concludi; sed in
separato ad sacrificandum loco, Deo victimas immolamus, quae lege praecepta
sunt. Habitator igitur coeli, immo Creator omnium qui in terris templum habere
se denegat, humilem et quietum, et trementem sermones suos hominem libenter
assumit in templum, juxta illud Apostoli: <i>Vos autem estis templum Dei, et
Spiritus sanctus habitat in vobis. Si quis violat templum Dei, violabit illum
Deus. Templum enim Dei sanctum est, quod estis vos (I Cor. III, 16, 17)</i>.
Quicumque ergo humilis est et quietus, et tremens sermones Dei, ipsum respicit
Dominus; et de ipso dictum intelligi potest, quod sub terrae nomine prophetatur:
<i>Terra tremuit et quievit, cum resurgeret ad judicium Deus (Psal.
LXXV, 9, 10)</i>. Habitatores enim ejus, pro quibus <span
class=g>&#956;&#949;&#964;&#969;&#957;&#965;&#956;&#953;&#954;&#8182;&#962;</span>
terra dicitur, considerantes judicium Dei, quietem agunt a malis operibus; et
sedentes in domo, aeterno requiescunt sabbato, ne moveant se ad opus servile
peccati, sicut aedificatores turris moverunt quondam de Oriente pedes suos, et
ortum veri luminis reliquerunt. Nec audierunt illud quod ad Cain dicitur: <i>Peccasti,
quiesce (Genes. IV)</i>. Sed juxta Proverbia Salomonis: <i>Qui audit
Deum, habitabit confidens, et quiescet absque timore ab omni malo (Prov.
I, 33)</i>. Iste est humilis atque pauperculus, et contritus spiritu,
tremensque sermones Domini, de quo scriptum est in Evangelio: <i>Beati pauperes
spiritu, quoniam ipsorum est regnum coelorum (Matth. V, 3)</i>. Et
alibi: <i>Beatus qui intelligit super egenum et pauperem (Psal. XL, 1)</i>.
Et rursum: <i>Spiritus Domini super me, propter quod unxit me, evangelizare
pauperibus misit me (Isai. LXI, 1)</i>. Quodque sequitur in editione Vulgata:
<i>Iniquus autem,</i> in Hebraico non habetur, sed simpliciter jungit et dicit:
<i>Qui immolat bovem, quasi qui interficiat hominem.</i> Quod et in alio
scriptum est loco: <i>Misericordiam volo, et non sacrificium: scientiam magis
Dei, quam holocaustum (Osee VI, 6)</i>. Et per Malachiam: <i>Omnia quae
oderam, faciebatis: operientes lacrymis altare meum: numquid dignum est ut
respiciam ad sacrificium vestrum, et suscipiam placabile quid de manibus
vestris (Malach. II, 13)</i>? Audiant Judaei quod Deus non quaerat
sacrificia, sed offerentium animum. <i>Et qui mactat,</i> inquit, <i>pecus,
quasi qui excerebret canem.</i> Unde et per Moysen scriptum est: <i>Non offeres
mercedem meretricis: neque pretium canis in domo Dei tui. (Deut. XXIII,
18)</i>. Pulchreque canis et meretrix copulantur, quia utrumque animal pronum
est ad libidinem. Simulque consideremus quod non dixerit: Qui immolat arietem,
quasi qui immolat canem; <i>sed occidat,</i> inquit, <i>canem.</i> Quod verbum
non ponitur in sacrificiis, sed in his quae trucidantur illicite. <i>Qui offert
oblationem et sacrificium, quasi qui sanguinem suillum offerat.</i> Quod et
ipsum Lege prohibetur, tales sunt caeremoniae Judaeorum <i>(Levit. XI, et Deut.
XIV)</i>. Qui thus tribuit quasi blasphemus, immo quasi benedicens idolo.
Potest autem et hic esse sensus: Post Filium meum qui venit mansuetus et
pauper, sedens super pullum asinae, nolo carnes, victimas detestor, sacrificia
Judaeorum, umbras Legis reprobo, quia delectabilis mihi est veritas Evangelii <i>(Zach.
IX, et Matth. XXI, et Luc. XIX, et Joan. XII,)</i>. Sin autem hoc dicitur, quod
post fulgur Evangelii, vetus religio cesset in nube: quid respondebunt, qui
credentes ex Judaeis arbitrantur absque noxa sui posse carnaliter offerre
sacrificia?</p>

<p><i>(Vers. 4.) Haec omnia elegerunt in viis suis, et in
abominationibus suis anima eorum delectata est. Unde et ego eligam illusiones
eorum, et quae timebant, adducam eis. Quia vocavi, et non erat qui responderet:
locutus sum, et non audierunt: feceruntque malum in oculis meis: et quae nolui,
elegerunt</i> [Vulg. <i>egerunt</i>]. LXX: <i>Et ipsi elegerunt vias suas, et
abominationes suas anima eorum voluit: et ego eligam illusiones eorum, et
peccata retribuam eis. Quia vocavi eos, et non obaudierunt: locutus sum, et non
audierunt. Et fecerunt malum in conspectu meo, et quae nolebam elegerunt.</i>
Immolare bovem, mactare arietem, offerre sacrificium, thura succendere, quae
ita habet Deus, quasi homicidium, et oblationem canis: et suillum sanguinem
atque blasphemiam ipsi elegerunt; et ut talia colerent, eorum arbitrii fuit;
juxta quod dicit per Ezechiel: <i>Dedi eis justificationes non bonas, et
praecepta non bona (Ezech. XX, 11)</i>. Et in viis, inquit, suis
ambulaverunt, non in via Domini. <i>Et abominationes suas anima eorum voluit,</i>
ut amatores magis essent sui, quam amatores Dei. Quam ob causam, illis
eligentibus vias suas, et non eum qui dicit: <i>Ego sum via (Joan. XIV,
6)</i>, et Dominus elegit illusiones, sive illusores eorum, qui Hebraice
dicuntur THALULE <span dir=RTL>(&#1514;&#1506;&#1500;&#1493;&#1500;&#1497;)</span><span
dir=LTR></span><span dir=LTR></span>, id est, <span
class=g>&#7952;&#956;&#960;&#945;&#8150;&#954;&#964;&#945;&#953;</span>,
ut constituat principes pessimos, et omnia mala eorum, sive quae timebant,
pariter adducat. Causasque reddit, cur traditi sint Scribis et Pharisaeis
illusoribus suis, de quibus primus psalmus juxta Hebraeos canit: <i>Et in
cathedra illusorum non sedit:</i> quos appellant Septuaginta <i>pestilentes:</i>
quales fuerunt filii Eli, filii pestilentiae, pro quo in Hebraico scriptum est
BELIAL [<i>Al.</i> BLIAL] <span dir=RTL>(&#1489;&#1500;&#1497;&#1506;&#1500;)</span><span
dir=LTR></span><span dir=LTR></span>, hoc est, diaboli. <i>Quia,</i> inquit, <i>vocavi,
et non erat qui responderet: locutus sum, et non audierunt: feceruntque malum
in oculis meis: et quae nolui, elegerunt.</i> Quos versus secundo ponit in
praesenti loco, et supra, ubi dicitur: <i>Numerabo vos in gladio, et omnes in
caede corruetis: quia vocavi, et non respondistis (Isai. LXV, 12)</i>,
et caetera similiter. Quod testimonium, quo sensu accipi debeat, ibi dictum
est.</p>

<p><i>(Vers. 5.) Audite verbum Domini, qui tremitis ad sermonem</i> [Vulg.
<i>verbum</i>] <i>ejus. Dixerunt fratres vestri qui oderunt vos, et abjecerunt
propter nomen meum: Glorificetur Dominus, et videbimus in laetitia vestra: ipsi
autem confundentur.</i> LXX: <i>Audite verbum Domini, qui tremitis sermonem
ejus. Dicite fratribus vestris, qui oderunt vos, et abominantur ut nomen
glorificetur Domini: et appareat in laetitia eorum: et illi confundentur</i>
[Al. <i>confundantur</i>]. De quibus ante jam dixerat: <i>Super quem respiciam,
nisi super humilem et quietum, et trementem sermones meos?</i> ipsis praecipit ut,
contemptis victimis Judaeorum, et omni Scribarum ac Pharisaeorum tumore
despecto, transeant ad ejus cultum, quem vocantem illi audire noluerunt, atque
contempserunt, et fecerunt malum in conspectu ejus. Nec hoc praeceptorum fine
contentus est, sed imperat eis mandatum Evangelii <i>(Luc. VI)</i>, ut diligant
inimicos suos, benefaciant his qui oderunt se, et orent pro persecutoribus
suis, et imitentur clementiam Patris, qui oriri facit solem suum super justos
et injustos: <i>Ut videntes,</i> inquit, <i>opera vestra, glorificent Patrem
vestrum qui in coelis est (Matth. V, 16)</i>. Quod post generalem
intelligentiam specialiter Apostolis praecipitur et apostolicis viris, ut
diligant Judaeos persecutores suos, et eos qui se abominantur, in loco fratrum
habeant, dicentes cum Petro: <i>Viri fratres et patres, audite;</i> et Paulo
apostolo: <i>Tristitia mihi est, et continuus dolor cordi meo pro fratribus
meis qui sunt Israelitae (Rom. IX, 2)</i>. Glorificatur autem nomen
Domini, quando viderint homines persecutorum ferociam nostra frangi patientia,
et verberantem manum, alterius malae obversione confundi. Quibus in Evangelio
praecipitur: <i>Luceat lumen vestrum coram hominibus, ut videntes bona opera
vestra, glorificent Patrem vestrum qui in coelis est (Matth. V, 16)</i>;
et in Apocalypsi Joannis: <i>Timete Deum, et date ei gloriam (Apoc. XIV,
7)</i>. Paulus quoque scribit ad Corinthios, provocans eos ad continentiam: <i>Ut
glorificetis Deum in corpore vestro (I Cor. VI, 20)</i>. Et rursum: <i>Sive
comeditis, sive bibitis, omnia in gloriam Dei facite (I Cor. X, 31)</i>.
Unde et Dominus maledicentibus non remaledicebat <i>(I Petr. II)</i>: et pro
persecutoribus precabatur. Quod autem praecipit: <i>Dicite fratribus vestris</i>
<i>(Matth. XXVIII, 10)</i>, non simpliciter accipiendum est, alioquin multi
fratres vocant, et in corde non retinent charitatem, de quibus scribit
Apostolus: <i>Deum confitentur se scire, operibus autem negant (Tit. I,
16)</i>. De quibus et Dominus loquebatur: <i>Non omnis qui dicit mihi: Domine,
Domine, intrabit in regnum coelorum: sed qui facit voluntatem Patris mei qui in
coelis est (Matth. VII, 21)</i>. Sicque stare potest illa sententia: <i>Nemo
dicit, Dominus Jesus, nisi in Spiritu sancto (I Cor. XII, 3)</i>. Nam
cum haeretici dicant Dominum Jesum, et multi in resurrectione dicturi sunt: <i>Domine,
nonne in nomine tuo prophetavimus, et virtutes multas fecimus (Matth.
VII, 22)</i>? Respondebit eis Dominus: <i>Recedite a me, nescio vos, operarii
iniquitatis.</i> Ergo dicere, non sermone, qui facilis est, sed affectu et
operibus comprobatur. Ex quibus discimus, eumdem esse utriusque Testamenti
Dominum qui praecipit, ut si viderimus jumentum inimici nostri cadere sub onere
suo, non transeamus, sed levemus cum eo, et si bovem aut asinum invenerimus
errantem, reddamus ei <i>(Luc. XV, Matth. XVIII)</i>. Haec juxta LXX. Porro
juxta Hebraicum, hic mihi sensus videtur: Audite, Apostoli, audite, discipuli
mei, qui tremitis verbum Domini, narrabo quid dixerint fratres vestri qui
oderunt, et separant vos, et arbitrantur alienos, non propter mala vestra; sed
propter nomen meum, qui immundos existimant cunctos de sua in me gente
credentes, et dicunt: <i>Recede a me, quia immundus es.</i> Quid ergo est quod
eos dixisse commemorat: <i>Glorificetur Dominus, et videbimus in laetitia
vestra?</i> Cujus versiculi hic sensus est: Quid nobis humilem introducitis
Deum? quid crucifixum et virum dolorum, et scientem ferre infirmitates? volumus
eum in sua (ut dicitis) majestate conspicere regnantem: suspiciemus et in sua
gloria triumphantem, humilem atque dejectum videre non possumus. Statimque
infert: <i>Ipsi autem confundentur,</i> subauditur, qui loquuntur talia, qui
non intelligunt mysteria Scripturarum, malisque suis sentient ejus potentiam,
quem pro humilitate contempserant.</p>

<p><i>(Vers. 6.) Vox</i> [Vulg. <i>populi] fremitus de civitate, vox de
Templo, vox Domini reddentis retributionem inimicis suis.</i> LXX pro <i>fremitu,
clamorem</i> posuerunt, et caetera similiter. Volumus scire quae sit confusio
Judaeorum, qui dixerunt: Glorificetur Dominus, ut vestram laetitiam videamus,
et triumphos regis vestri, nequaquam cassis promissionibus, sed oculis
contemplemur. <i>Vox,</i> inquit, <i>clamoris de civitate:</i> haud dubium quin
Jerusalem significet Romano exercitu circumdatam, et in tres partes intus
seditione divisam, quando unus Templum obtinuit, et omnia prius sancta
possedit, forinsecus contra hostes, intrinsecus contra cives dimicans. Eo
tempore et in urbe, et in Templo, tam sacerdotum et Levitarum, quam vulgi
ignobilis, mulierumque ac puerorum ululatus auditus est, quando reddidit
Dominus retributionem inimicis suis, implens comminationem qua dixerat: <i>Relinquetur
vobis domus vestra deserta (Luc. XIII, 35)</i>; et illam prophetiam: <i>Dereliqui
domum meam.</i> Quando praesides templi consona Angeli voce dixerunt: <i>Transeamus
ex his sedibus.</i> De quibus non solum Josephus, Judaicae scriptor historiae,
sed multis prius saeculis Psalmista testatur, dicens: <i>Vidi iniquitatem et
contradictionem in civitate (Psal. LIV, 10)</i>, quae circumdedit muros
ejus tota die et tota nocte, ita ut subverteretur civitas <i>(Mich. III)</i>,
et impleretur aliud vaticinium: <i>Sion quasi ager arabitur: et Jerusalem quasi
casula in cucumerario relinquetur (Isai. I, 8)</i>.</p>

<p><i>(Vers. 7.) Antequam parturiret, peperit: antequam veniret partus
ejus, peperit masculum. Quis audivit unquam tale? quis vidit huic similem</i>
[Vulg. <i>simile</i>]? <i>Numquid parturiet terra in die una: aut parturietur</i>
[Vulg. <i>parietur</i>] <i>gens simul? quia parturivit et peperit Sion filios
suos: Numquid ego qui alios parere facio, ipse non pariam, dicit Dominus? Si
ego qui generationem caeteris tribuo, sterilis ero, ait Dominus Deus tuus.</i>
LXX: <i>Antequam parturiens pariat: antequam veniat dolor parturientium,
effugiat, et peperit masculum. Quis audivit tale, et quis vidit simile? Si
parturivit terra in die una; aut si nata est gens simul, quia parturivit et
peperit Sion parvulos suos. Ego autem dedi exspectationem hanc, et non recordata
es mei, dicit Dominus. Nonne ego parientem et sterilem feci, dicit Deus tuus?</i>
Clamore resonante de Jerusalem et Templo ejus, quando obsessa atque subversa
est, et inimicis Christi, qui Deum regem suscipere noluerunt, recipientibus pro
impietate sua atque blasphemiis aeterna supplicia, Ecclesia in nomine Domini
congregata, de qua in psalmo dicitur: <i>Homo natus in ea: et ipse fundavit eam
altissimus (Psal. LXXXVI, 5)</i>, antequam parturiret, peperit, antequam
veniret partus ejus, genuit masculum. Non enim multo tempore, ut populus
Judaeorum per Abraham, et Isaac, et Jacob, et duodecim Patriarchas, et rursum
per liberos eorum ac nepotes crevit in majus, sed ad Evangelicam praedicationem
statim omnis mundus concepit, et parturivit, et peperit masculum, quem Pharao
et Herodes conabantur occidere, qui et in Moyse, et in Christo salvatus in
Aegypto est. Denique Abraham et Isaac masculos habuere liberos, et Jacob
multorum filiorum pater, unam genuit filiam, pro qua dura perpessus est <i>(Genes.
XXXIV)</i>. Quod si filiae Salphaad Dei sententia recipiunt haereditatem patris
<i>(Num. XXVII)</i>, hoc considerandum est, quod pater earum in peccato suo
mortuus sit, qui nullum filium genuit, et Moyses nihil super eis ausus fuerit
judicare, sed retulit ad Dominum, qui eas ne inopes permanerent, jussit
fratribus copulari. Geneseos quoque narrat liber <i>(Cap. VI)</i>, quod
postquam coeperunt homines multi fieri, qui numerus semper in vitio est, et
filiae eis natae sunt, acceperunt eas, non Angeli, sed filii Dei, de quibus
orti sunt gigantes: sive ut in Hebraeo scriptum est <span
class=g>&#7952;&#960;&#953;&#960;&#8055;&#960;&#964;&#959;&#957;&#964;&#949;&#962;</span>,
id est, <i>irruentes.</i> Econtrario ad sanctum dicitur: <i>Uxor tua sicut
vitis abundans in lateribus domus tuae. Filii tui sicut novellae olivarum, in
circuitu mensae tuae (Psal. CXXVII, 3)</i>. Et iterum: <i>Videas filios
filiorum tuorum (Ibid., 6)</i>. Peperit igitur Sion, hoc est, reliquiae
ex Israel et Apostolorum credentium fides, masculum Dominum Salvatorem, qui in
toto simul orbe generatus est, quod nullus audivit, quod nulla narrat historia,
aut alicujus doctrina, ut omnes in brevi tempore crederent nationes. Et de
universis gentibus, una gens fieret Christianorum, de qua et Paulus loquitur: <i>Si
qua in Christo nova creatura vetera transierunt; ecce facta sunt nova (II
Cor. V, 17)</i>: juxta illud quod alibi scriptum est: <i>Et adorabunt in
conspectu ejus omnes familiae gentium: quia Domini est regnum, et ipse
dominabitur gentium. Omnes enim,</i> ait, <i>gentes quas fecisti, venient, et
adorabunt coram te, et glorificabunt nomen tuum (Psal. XXI, 28 et seqq.)</i>.
De quo dicit Jacob: <i>Ipse est exspectatio gentium (Gen. XLIX, 10)</i>.
Et Psalmista: <i>Spes omnium finium terrae (Ps. LXIV, 6)</i>. Et idem
Isaias quem nunc edisserimus: <i>Erit radix Jesse, et qui surget, ut princeps
sit gentium, in ipso gentes sperabunt (Isai. XI, 10)</i>; implentibus
Apostolis quod praeceptum est: <i>Docete omnes gentes, baptizantes eas in
nomine Patris et Filii et Spiritus sancti (Matth. XXVIII, 19)</i>, ut
nascatur novus populus, de quo et vicesimus primus psalmus canit: <i>Annuntiabunt
coeli justitiam ejus, populo qui nascetur, quem fecit Dominus (Psal.
XXI, 32)</i>. Et iterum: <i>Populus qui creabitur, laudabit Dominum (Psal.
CI, 19)</i>. Hic autem populus uno creatus est die, quem illustrat sol
justitiae, dicente Scriptura: <i>Erit tibi Dominus lux sempiterna (Isa.
LX, 19)</i>. Possumus hoc quod dicitur: <i>Orietur gens simul, quia parturivit
et peperit Sion filios suos,</i> et ad illud tempus referre, quando una die
tria millia et quinque millia de Judaico populo crediderunt <i>(Act. II)</i>.
Dicitur quoque in eodem Actuum Apostolorum libro quod de universis gentibus
quae sub coelo sunt, fuerint in Jerusalem, qui audiebant variis linguis
loquentes magnalia Dei <i>(Ibid.)</i>. Quodque sequitur juxta LXX, <i>Ego autem
dedi exspectationem hanc, et non recordata es mei, dicit Dominus. Nonne ego
parientem et sterilem feci, dixit Deus tuus,</i> manifestius in Hebraico
ponitur, cui et reliqui interpretes congruunt: <i>Numquid ego qui alios parere
facio ipse non pariam, dicit Dominus? Si ego qui generationem caeteris tribuo,
sterilis ero, ait Dominus Deus tuus,</i> secundum illud quod alibi dicitur: <i>Qui
plantavit aurem, non audiet, et qui finxit oculum, non considerat (Psal.
XXXIX, 9)</i>; quod scilicet qui omnes homines creavit ex nihilo, possit de
universis gentibus unam partem in se credentium Ecclesiam facere. Denique in
vicesimo octavo psalmo, ubi nos legimus: <i>Vox Domini concutientis desertum</i>
<i>(Psal. XXVIII, 8)</i>, in Hebraeo scriptum est: <i>Vox Domini parere faciens
desertum (Juxta Hebraeum</i>), ut deserta prius Ecclesia generet, et
perficiantur cervi apertis saltibus atque contritis. Porro juxta LXX hic sensus
est, quod uno tempore ad praedicationem Evangeliorum, una gens totius orbis
oriatur. Per multos prophetas saepe promisi, et non meministi promissionis
meae, o urbs quae clamoribus es plena: o Templum quod a Domino derelictum est:
o popule, cui reddidi vicissitudinem suam. Nonne ego, inquit, feci parturientem
et sterilem; quae prius fuerat sterilis, postea parturivit et peperit? De qua
in psalmo scribitur: <i>Qui habitare faciat sterilem in domo, matrem filiorum
laetantem (Psal. CXII, 9)</i>. Vel certe rerum ordo conversus est:
Pariens facta est sterilis, et quondam sterilis peperit plurimos, quia Domini
ista sententia est.</p>

<p><i>(Vers. 10.) Laetamini cum Jerusalem, et exultate in ea omnes qui
diligitis eam. Gaudete cum ea gaudio, universi qui lugetis super eam, ut
sugatis, et repleamini ab ubere consolationis ejus, ut mulgeatis, et deliciis
affluatis, ab omnimoda gloria ejus.</i> LXX: <i>Laetare, Jerusalem, et
conventum facite omnes qui diligitis eam. Gaudete gaudio omnes qui lugetis
super eam, ut sugatis et impleamini ab ubere consolationis ejus, ut postquam
suxeritis, delectemini ab introitu gloriae ejus.</i> Apostolis praecipitur et
apostolicis viris, qui diligunt utramque Jerusalem, et eam quae corruit
plangentibus atque lugentibus, et illam quae surrectura est omni desiderio
praestolantibus, ut gaudeant cum ea et in ea, quae aedificata sit vivis
lapidibus, qui volvuntur super terram, et in rotarum Cherubim similitudinem,
sequuntur spiritum praecedentem: non in his qui in aeternos cineres dissoluti
sunt. De quibus Dominus loquebatur: <i>Amen, amen dico vobis, non permanebit
lapis super lapidem, donec compleantur omnia haec (Matth. XXIV, 2)</i>.
Gaudete, inquit, cum ea gaudio, universi qui lugetis eam. Quales supra Petrum et
Paulum apostolos docuimus, et omnes qui exspectabant redemptionem Israel, ut
sugant et repleantur uberibus consolationis ejus. Neque enim poterat fieri, ut
quae genuit masculum, et erat puerpera, careret lactis abundantia in
educationem ejus gentis et parvulorum, qui simul nati fuerant, ut praeberet eis
duo ubera, nequaquam ut prius in Aegypto, fracta et jacentia, sed integra et
virginali decore stantia, veteris ac novi Instrumenti, ad praebendum rationale
lac. De quibus sponsus ad eam loquitur: <i>Bona ubera tua super vinum (Cant.
I, 1)</i>. Isti erant, de quibus specialiter dicebant: <i>Beati lugentes,
quoniam ipsi consolabuntur (Matth. V, 5)</i>. Et hoc notandum, quod qui
parvuli sunt, consolationis indigent lacte, et adhuc in mortali versantur loco.
Qui vero post lac consolationis ad solidum profecerint cibum, deliciis affluent
veritatis, et scientia omnimodae gloriae, quae Hebraice dicitur ZIZ <span
dir=RTL>(&#1494;&#1497;&#1494;)</span><span dir=LTR></span><span dir=LTR></span>. Pro qua LXX <i>introitum;</i> Symmachus <i>pinguedinem;</i>
Theodotio, <i>multitudinem</i> interpretati sunt. Hoc diximus, ut psalmi septuagesimi
noni verbum panderemus ambiguum, in quo scriptum est: <i>Vastavit eam aper de
silva, et singularis ferus depastus est eam (Psal. LXXIX, 14)</i>. Pro
eo enim, ubi in nostris et Graecis codicibus legitur <span
class=g>&#956;&#972;&#957;&#953;&#959;&#962; &#7940;&#947;&#961;&#953;&#959;&#962;</span> id est: <i>singularis
ferus,</i> in Hebraico scriptum est ZIZ SADAI <span
dir=RTL>(&#1494;&#1497;&#1494;&nbsp;&#1513;&#1491;&#1497;)</span><span
dir=LTR></span><span dir=LTR></span>: quod Aquila transtulit, <span
class=g>&#960;&#945;&#957;&#964;&#972;&#948;&#945;&#960;&#959;&#957;
&#967;&#974;&#961;&#945;&#962;</span>, hoc est, <i>omnimodum regionis,</i>
ut significaret non solum a Romanis, sed a cunctis gentibus Israelem esse
vastatum. Introitus autem gloriosus Ecclesiae ille intelligendus est, de quo scribit
Joannes apostolus: <i>Et in duodecim portis erant duodecim margaritae, et
plateae civitatis auro mundo sicut vitrum perspicuum (Apoc. XXI, 21)</i>.
Istas margaritas prohibet Dominus mitti ante porcos <i>(Matth. VII)</i>, quas
negotiator bonus cum in Prophetis invenerit et Apostolis, pergit ad unum
pretiosissimum margaritum, non priores abjiciens, sed per illas quaerens
pretiosius <i>(Matth. XIII)</i>.</p>

<p><i>(Vers. 12.) Quia haec dicit Dominus: Ecce ego declino super eam quasi
fluvium pacis, et quasi torrentem inundantem gloriam gentium, quam sugetis: ab
ubere portabimini, et super genua blandientur vobis.</i> LXX: <i>Quia haec
dicit Dominus: Ecce ego declinabo ad eos quasi fluvius pacis, et quasi torrens
inundans gloriam gentium. Parvuli eorum in humeris portabuntur, et super genua
consolabuntur.</i> Exstructa per Apostolos Jerusalem, et instaurata in priorem
statum, postquam filii et habitatores ejus uberibus fuerint consolati, et
lactis abundantia ad delicias pervenerint veritatis, per quas pervenitur ad
gloriam Dei: tunc Dominus declinabit super eam fluvium pacis, de quo crebro
diximus: <i>Flumen Dei repletum est aquis (Psal. LXIV, 10)</i>. Et: <i>Fluminis
impetus laetificat civitatem Dei (Psal. XLV, 5)</i>; ut pace omnia
possidente, et nationum cessantibus bellis, de quibus Scriptura dicit: <i>Dissipa
gentes quae bella volunt (Psal. LXVII, 32)</i>, torrens doctrinarum Dei
irriget arva credentium. Tunc filii ejus, sive <i>parvuli</i> (ut LXX
transtulerunt) in humeris portabuntur, et super genua consolationem accipient.
In humeris, de quibus et in priori prophetia dictum est, et quos Jacob
imprecatur filio suo Issachar: <i>Quia supposuit humerum suum ad laborandum</i>
<i>(Gen. XLIX, 15)</i>, et vocatus est vir agricola. Sudore enim et labore
nimio ad ubertatem fructuum pervenimus. Unde et ad Sion per Jeremiam dicitur: <i>Da
cor tuum in humeros tuos (Jerem. XXIV, 7)</i>, ut a mandatis intelligat
Dominum, imitans eum, de quo scriptum est: <i>Jesus coepit facere et docere</i>
<i>(Act. I, 1)</i>, ut non otiosa sit fides, sed per opera currat ad praemium.
Genua autem et sinus quid significent, et supra breviter exposui, et nunc
Abraham exemplum docere nos poterit, in cujus sinu Lazarus requiescit, et omnes
de Oriente et Occidente venientes, qui accumbent cum Abraham, Isaac et Jacob.</p>

<p><i>(Vers. 13, 14.) Quomodo si cui mater blandiatur, ita ego
consolabor vos, et in Jerusalem consolabimini. Videbitis, et gaudebit cor
vestrum, et ossa vestra sicut herba germinabunt. Et cognoscetur manus Domini
servis ejus, et indignabitur inimicis suis.</i> LXX pro <i>servis,</i> posuerunt
<i>timentes;</i> pro <i>inimicis, incredulos:</i> caetera similiter.
Misericordiam Creatoris in creaturas suas, exemplo matrum discimus, quae
liberos amore in sinu nutrientes, omnem superant charitatem. Denique volens
Deus ostendere, quomodo diligat quos creavit: <i>Numquid obliviscetur,</i> ait,
<i>mulier, ut misereatur sobolis uteri sui? sed et si illa fuerit oblita, ego
tamen non obliviscar tui (Isai. XLIX, 15)</i>. Quem sensum et illud
habet Evangelicum, in quo Dominus loquitur ad Jerusalem: <i>Quoties volui
congregare filios tuos, sicut gallina congregat pullos suos sub alas suas, et
noluisti (Matth. XXIII, 37)</i>? Et Deuteronomium, in quo tale quid
resonat: <i>Sicut aquila protegit nidum suum, et pullos suos desideravit:
expandens alas, suscepit eos, et portavit in humeris suis (Deut. XXXII,
11)</i>. Aiunt qui de animantium scripsere naturis, omnium quidem bestiarum, et
jumentorum, et pecudum aviumque ingenitum esse in filios pullosque suos
affectum, sed maximum esse amorem aquilarum, quae in excelsis et inaccessis
locis nidos collocant, ne coluber fetus violet. Amethisten quoque inter pullos
ejus lapidem reperiri, quo omnia venena superentur. Si hoc verum est, recte
affectus Dei in suas creaturas aquilis comparatus est, qui omni custodia
protegit liberos suos, ne draco et coluber antiquus, diabolus et Satanas
obrepat novellis fetibus, ut ad nomen lapidis, qui ponitur in fundamentis Sion,
omnes adversariorum frangantur insidiae. Haec autem Jerusalem, in qua
consolabuntur a matre filii, et in genibus palpabuntur, illa est, de qua
scribit Apostolus: <i>Quae autem sursum est Jerusalem, libera est, quae est
mater omnium nostrum (Galat. IV, 26)</i>. Cujus consolationis lacte
saturatus, consolabatur caeteros, qui ejus sermonibus indigebant, dicens: <i>Benedictus
Deus, Pater misericordiarum, et Deus omnis consolationis, qui consolatur nos in
omni tribulatione, ut et nos possimus consolari eos, qui in omni sunt
tribulatione, per consolationem, qua ipsi consolamur a Deo (I Cor. I, 3)</i>.
Qui postquam fuerint consolati, dicetur ad eos: <i>Et videbitis, et gaudebit
cor vestrum, et ossa vestra quasi herba germinabunt,</i> sive <i>orientur,</i>
aut juxta Symmachum, <i>florebunt (Joan. XVI, 22)</i>. Videbunt autem,
haud dubium quin Deum, quae vera laetitia est. De quibus Dominus loquebatur: <i>Beati
mundo corde; quoniam ipsi Deum videbunt (Matth. V, 8)</i>. Cujus visio
perfectum est gaudium, quod in plenae fidei corde versatur: et ossium
germinatio subsequitur, de quibus ante jam diximus. Quorum si lector oblitus
est, recurrat ad explanationem pristinam. Melius est enim illum scripta
relegere, quam nos dicta replicare. <i>Et nota,</i> inquit, <i>erit manus
Domini servis ejus,</i> vel <i>timentibus eum, et comminabitur inimicis,</i>
sive <i>incredulis suis.</i> Manus autem vel pro potentia accipitur, quod
possit Deus omnia facere, quae promittit, juxta illud quod ex persona Dei Moyses
loquitur ad Pharaonem: <i>Nunc mittam manum, et percutiam te, et populum tuum
interficiam, et deleberis de terra (Exod. III, 20)</i>. Et rursum ipse
ad eumdem tyrannum: <i>Ecce manus Domini erit super jumenta tua (Exod.
IX, 4)</i>; de qua ad Deum Psalmista dicebat: <i>Manus tua gentes interfecit,
et plantasti eos (Psal. XLIII)</i>. Aut certe manus Domini Christus
intelligendus est, de quo et supra legimus: <i>Manus mea fecit haec omnia.</i>
Quam notam faciet Dominus servis suis et timentibus se, et comminabitur
incredulis et inimicis suis, ut aliis promittat praemia, aliis supplicia
comminetur. In quo consideranda verborum proprietas, quod non dixerit: Inferet
inimicis suis; sed <i>comminabitur,</i> ut per comminationem deterriti, et ipsi
ad Domini transeant servitutem.</p>

<p><i>(Vers. 15, 16.) Quia ecce Dominus in igne veniet: et quasi turbo
quadrigae ejus, reddere in indignatione furorem suum, et increpationem suam in
flamma ignis. Quia in igne Dominus dijudicatur</i> [Vulg. <i>dijudicabit</i>], <i>et
in gladio suo ad omnem carnem: et multiplicabuntur interfecti a Domino.</i>
LXX: <i>Ecce Dominus quasi ignis veniet, et quasi tempestas currus ejus,
reddere in furore ultionem suam: et increpationem in flamma ignis. In igne enim
Domini judicabitur omnis terra: et in gladio illius cadet universa caro: multi
vulnerati erunt a Domino.</i> Manus Domini, quae nota fiet servis ejus, et
timentibus eum, ipsa comminatur incredulis, sive inimicis ejus, ut si non
egerint poenitentiam, sustineant quae sequuntur: <i>Ecce enim,</i> inquit, <i>Dominus
in igne veniet, et quasi turbo sive tempestas currus ejus.</i> Quas debemus
intelligere Angelicas potestates, quando venturus est Dominus in gloria Patris
cum Angelis suis, judicare vivos et mortuos: non quo Dominus ignis sit, sed quo
sustinentibus poenas, esse ignis videatur. Et licet Moyses dixerit <i>(Deut.
IV, 24)</i>, idipsum Apostolo confirmante <i>(Hebr. XII, 29)</i>: <i>Deus ignis
consumens est.</i> Attamen Salvator, exprimens divinitatis substantiam, ait: <i>Spiritus
est Deus (Joan. IV, 24)</i>. Inter spiritum autem et ignem, secundum
intelligentiam corporalem, multa diversitas est. Quod si ignis, aut spiritus
est, quomodo oculos, et aures, et manus, et pedes, et ventrem, et caetera
corporis membra habere dicitur, cum haec spiritus ignisque non habeant? Ignis
ergo consumens appellatur Deus, ut quidquid in nobis vitiorum est, fenum,
ligna, stipulamque consumat, et spinas, id est, sollicitudines saeculi hujus,
quas pro bono semine terra attulit infecunda, de qua ad Hebraeos dicitur: <i>Quae
autem affert spinas et tribulos, reproba est, et maledicto proxima: cujus finis
consumptio est (Hebr. VI, 1)</i>. De hoc igne et in Evangelio Dominus
loquebatur: <i>Ignem veni mittere super terram (Luc. XII, 49)</i>. Et
supra legimus: <i>Ardebit sicut ignis iniquitas, et sicut gramen aridum
consumetur igni (Isai. IX, 18)</i>, et omnia zizania, quae inimicus homo
superseminavit, dormiente patrefamilias <i>(Matth. XIII)</i>. De quo et in
Epistola Jacobi scribitur: <i>Parvus ignis quam grandem succendit materiam (Jac.
III, 5)</i>! Et in Proverbiis: <i>In multis lignis viget ignis (Prov.
XXVI, 20)</i>. Quamquam in eo quod Proverbium est, aliud possit intelligi <i>(Eccli.
XXVIII)</i>. Hunc puto ignem sedisse super linguas Apostolorum omniumque
credentium, quando linguis variis loquebantur, et omnes erroris fugabat
tenebras, et illuminabat corda eorum, qui recipiebant sermonem Domini <i>(Act.
II)</i>. Quod autem sequitur: <i>Quasi tempestas currus,</i> sive <i>quadrigae
ejus,</i> Psalmorum edisseremus exemplis, in quibus scriptum est: <i>Deus
manifeste veniet, Deus noster, et non tacebit. Ignis ante eum ardebit: et in
circuitu ejus tempestas valida (Psal. XLIX, 3, 4)</i>. Et alibi: <i>Currus
Dei decem millibus multiplex millia laetantium (Psal. LXVII, 18)</i>.
His curribus et equis Elisaeus erat circumdatus, quos puer ejus videre non
poterat. Unde ait: <i>Domine, aperi oculos pueri hujus ut videat. Et apertis,</i>
inquit, <i>oculis, vidit currus, et quadrigas, et equos per circuitum (IV
Reg. VI, 17)</i>. Hoc curru igneo et Elias raptus ad coelum est, quando
clamabat Elisaeus: <i>Pater mi, Pater mi, currus Israel et auriga ejus (IV
Reg. II, 12)</i>. Haec autem universa narrantur, non quo Deus aut currus
habeat, aut quadrigas, aut equorum velocitate portetur; de quo alibi scriptum
est: <i>Qui ambulat super pennas ventorum (Psal. CIII, 3)</i>; sed
quomodo in solio sedere dicitur, quando assumit habitum judicantis; sic quando
ad vindictam venit, ut debellet adversarios suos, in habitu victoris et
triumphantis ostenditur. De furore Domini crebro diximus, quod sic accipi
debeat quomodo oblivio ejus, et poenitentia, et contristatio, et affectus
caeteri, qui Dei non conveniunt majestati. Et in hoc igitur igne et furore, in
his curribus et in flamma ignis judicabitur omnis caro, sive ipse Dominus cum
creaturis suis, ut non potentia, sed judicii veritate videatur ferre sententiam
juxta illud quod in Michaea prolixius, et in quinquagesimo psalmo brevius
dicitur: <i>Ut justificeris in sermonibus tuis: et vincas cum fueris judicatus</i>
<i>(Psal. L, 5)</i>. Gladius autem quo omnis caro est judicanda, ille
accipiendus est, de quo et prius diximus, et nunc dicemus ex parte: <i>Nisi
conversi fueritis, gladium suum vibrabit (Psal. VII, 13)</i>. Hunc gladium
punitorem carnis peccatricis omniumque vitiorum, Israelitae in manus Pharaonis
datum queruntur; dicuntque Moysi et Aaron: <i>Videat Deus vos et judicet: quia
abominabilem fecistis odorem nostrum coram Pharaone: ut daretur gladius in manu
ejus, et interficeret nos (Exod. IV, 21)</i>. De hoc gladio et in Amos
scriptum est: <i>Gladio interibunt omnes peccatores populi (Amos IX, 10)</i>:
cum utique et alia sint genera poenarum. Quidquid ergo pungit, et percutit, et
torquet, et cruciat, in Scripturis sanctis gladius appellatur, quo gladio
vulnerabuntur sive interficientur, qui Dei non fecerint voluntatem; et omisso
lumine veritatis, tenebris se erroris involverint. De quibus scriptum est in
Jeremia: <i>Si mutabit Aethiops pellem suam (Jerem. XIII, 23)</i>. Et in
Sophonia: <i>Et vos Aethiopes vulnerati,</i> sive <i>interfecti gladio meo
eritis (Soph. II, 12)</i>. Omnem loci istius continentiam, quo sensu
accipienda sit, Apostolus prolixius edisserit, scribens ad Romanos: <i>Juxta
duritiam autem tuam et impoenitens cor, thesaurizas tibi iram in die irae et
revelationis justi judicii Dei, qui reddet unicuique secundum opera sua. His
quidem qui juxta patientiam operis boni, gloriam et honorem et incorruptionem
quaerentibus vitam aeternam. Qui autem ex contentione et increduli sunt
veritati, acquiescunt autem iniquitati, ira et furor, tribulatio et angustia
super omnes homines qui operantur malum, Judaei primum et ethnici (Rom.
II, 5 seqq.)</i>.</p>

<p><i>(Vers. 17.) Qui sanctificabantur, et mundos se putabant in hortis
post unam intrinsecus: qui comedebant carnem suillam, et abominationem et
murem, simul consumentur, dicit Dominus.</i> LXX: <i>Qui sanctificantur et
purificantur in hortis et liminibus: comedentes carnem porcinam, et
abominationes, et murem: simul consumentur, dicit Dominus.</i> Symmachus et
Theodotio hunc locum ita interpretati sunt. <i>Qui sanctificamini et lustramini
in hortis alter post alterum, inter eos qui comedunt carnem suillam, et
abominationem, et murem, simul deficient, dicit Dominus,</i> volentes
ostendere, non ipsos comedere carnem suillam, et abominationem, et murem, qui
sanctificantur in hortis alter post alterum; sed eos qui lustrantur versari cum
eis, qui comedunt quae prohibita sunt. Arguit autem sermo divinus populos
Judaeorum, immo Scribas et Pharisaeos, quos et Dominus arguebat, dicens: <i>Vos
estis qui justificatis vosmetipsos coram hominibus: Deus autem scit corda
vestra, quoniam quod in hominibus excelsum est, abominatio est apud Deum (Luc.
XVI, 15)</i>. Unde increpabat eos atque dicebat: <i>Vae, vobis, Scribae et
Pharisaei hypocritae, qui mundatis quod foris est calicis et paropsidis, et
intus pleni estis immunditia (Matth. XXIII, 25)</i>. Et iterum: <i>Qui
estis sepulcra dealbata: intus autem pleni estis ossibus mortuorum, et omni
spurcitia (Ibid., 27)</i>: qui ore suo benedicebant, et corde suo
maledicebant <i>(Ps. LXI)</i>: qui Domino loquebantur pacifica, et molliebant
verba sua super oleum, ipsi autem erant jacula, de quibus rectissime dicebatur:
<i>Populus hic labiis me honorat: cor vero ejus longe est a me (Isai.
XXIX, 13)</i>. Praeceperat autem per Moysen Deus <i>(Num. XIX)</i>, ut si quis
praeventus fuisset in peccato; vaccae rufae aspersus cinere, et aliis
expiationis modis, per sacrificia et victimas rediret ad Templum, quod illi
negligentes, in locis deliciarum et voluptatum, hoc est, in hortis
amoenissimis, vel baptisteria exstruebant, vel piscinas ad areolas irrigandas:
adulteria et omnem libidinum turpitudinem, simplicibus aquis abluere se
putantes, quibus rectissime illud aptabitur: <i>Et noctem flumine purgant
(Horat.</i>). Nec alicui videatur incongruum, si quae geruntur turpiter,
manifestius explicentur in correctionem eorum, qui talia committere non
erubescunt, quae turpe est et dicere, dum scortis adhaerent in modum canum, et
masculi in masculos exercent turpitudinem, retributionem peccati in semetipsos
recipientes. Qui haec opera faciunt, voluntate et sceleribus cum his sunt, qui
carnem suillam comedunt, et omnia quae Lege prohibentur, et <i>murem,</i> quem
nos <i>glirem</i> vocamus, vel juxta Orientis provincias <span
class=g>&#956;&#965;&#969;&#958;&#959;&#973;&#962;</span>. Et illi igitur qui haec comedunt, et hi exercentes omnem turpitudinem, talia
agunt quae et ethnici forte non faciunt, pariter consumentur <i>(Levit. XI)</i>.
Secundum tropologiam possumus dicere: Omnes voluptatis magis amatores, quam
amatores Dei, sanctificari in hortis et in liminibus, quia mysteria veritatis
non valent introire, et comedere cibos impietatis, dum non sunt sancti corpore
et spiritu: nec comedunt carnem Jesu, neque bibunt sanguinem ejus. De quo ipse
loquitur: <i>Qui comedit carnem meam, et bibit sanguinem meum, habet vitam
aeternam (Joan. VI, 55)</i>. Etenim pascha nostrum immolatus est
Christus <i>(I Cor. V)</i>. Qui non foris, sed in domo una et intus comeditur.</p>

<p><i>(Vers. 18, 19.) Ego autem opera eorum et cogitationes eorum venio
ut congregem cum omnibus gentibus et linguis: et venient et videbunt gloriam
meam. Et ponam in eis signum, et mittam ex eis, qui salvati fuerint ad gentes
in mare</i> [Al. <i>mari</i>], <i>in Africam, in Lydiam tendentes sagittam, in
Italiam et Graeciam, ad insulas longe: ad eos qui non audierunt de me, et non
viderunt gloriam meam.</i> LXX: <i>Et ego opera eorum, et cogitationes eorum
novi, et venio congregare omnes gentes et omnes linguas: et venient et videbunt
gloriam meam, et dimittam super eos signum: et emittam ex eis, qui salvati
fuerint ad gentes, in Tharsis et Phud, et Lud et Mosoch et Thobel, et in
Graeciam, et in insulas longe, qui non audierunt nomen meum, neque viderunt
gloriam meam.</i> Priusquam exponam quid significet enumeratio gentium
plurimarum, breviter de interpretationis varietate dicendum est. Tharsis lingua
Hebraea, mare appellatur; et (ut aiunt) Indiae regio: licet Josephus, littera
commutata, Tarsum putet nuncupari pro Tharsis, urbem Ciliciae, ad quam Jonas de
Joppe fugiens, ire cupiebat <i>(Jonae I)</i>. Phud autem, sive Phul, Libyes,
omnisque Africa usque ad mare Mauritaniae, in qua fluvius hodie qui Phud
dicitur, et cuncta circa eum regio Phutensis appellatur. Lud autem Lydos
vocant, quorum coloni Hetrusci, qui nunc Thusci appellantur, quondam
mittendarum sagittarum peritissimi, et nunc dicuntur <i>tendentes sagittam.</i>
Pro quo in Hebraico legitur MOSCHE CESETH <span
dir=RTL>(&#1502;&#1513;&#1499;&#1497;&nbsp;&#1511;&#1513;&#1514;)</span><span
dir=LTR></span><span dir=LTR></span> quod absque Septuaginta, omnes similiter
transtulerunt, <i>tendentes arcum:</i> Et Septuaginta posuerunt <span
class=g>&#956;&#959;&#963;&#972;&#967;</span>, nomen pro verbo interpretantes. Quod si accipiatur, Cappadocas significat:
quorum metropolis Mazaca, quae postea a Caesare Augusto, Caesarea nomen
accepit. Qui nescio quid volentes, etiam in Genesi <i>(Cap. X)</i> ultimum
filium Aram, id est, Syrorum Damasci, qui appellatur <i>Mes,</i> interpretati
sunt <span class=g>&#956;&#959;&#963;&#972;&#967;</span>: pro quo nos rectius Moeonas
transferimus. Thubal autem sive Thobel, aut Italia interpretatur, aut Iberia,
hoc est, Hispania, ab Ibero flumine, unde et hodie Hispaniarum regio appellatur
Celtiberia. De quibus pulchre Lucanus <i>(Lucan, lib. IV)</i>:</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Gallorum
Celtae miscentes nomen Iberis:</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;quos
nos possumus Gallohispanos dicere.</p>

<p>Graeci autem, qui sermone Hebraico appellantur Javan, Jonas significant:
unde et Graeci Jones, et mare Jonium. Et hoc considerandum, quod maxime
Orientales de Japhet posuerit nationes, uno filiorum Noe: licet in Tharsis et
Phud, Sem quoque et Cham id est, Indiae et Africae nominum fuerit recordatus,
ut totum orbem ostenderet. Venit ergo Dominus, ut opera et cogitationes
congreget singulorum. Ex quo discimus non solum opera, sed et cogitationes esse
in die judicii judicandas. Qui enim viderit mulierem ad concupiscendum, jam
moechatus est eam in corde suo <i>(Matth. V)</i>. De quibus dicitur: <i>Nunc
circumdederunt eos cogitationes suae:</i> quando judicabit Dominus abscondita
hominum secundum Evangelium Jesu Christi; ut illud quod Apostolus scribit,
veritate judicii comprobetur, <i>invicem cogitationibus accusantibus et
satisfacientibus, in die qua judicabit Deus abscondita hominum (Rom. II,
15)</i>: ut cogitationes nostrae omnes uno tempore congregatae justo judice
probentur, dum aut accusat nos nostra conscientia, aut satisfacit pro delicto,
utrum plura sint peccata, an bona opera: et utrum vetera, an nova: utrum deleta
poenitentia, an novis sceleribus instaurata, quando dicit Dominus: <i>Vias
eorum dedi in capita eorum: et cogitationes eorum reddam eis (Osee IV,
9)</i>. <i>Qui finxit sigillatim corda eorum, et intelligit omnia opera eorum</i>
<i>(Ps. XXXII, 15.)</i> De quibus et in alio loco legimus: <i>Tu cognoscis
corda hominum solus (II Par. VI, 30)</i>. Nemo enim scit quae sint in
homine, nisi spiritus hominis qui est in eo <i>(I Cor. II)</i>. Unde et per
Jeremiam loquitur Deus: <i>Ego Deus appropinquans, et non de longe, dicit
Dominus: Numquid abscondet se in absconditis homo, et ego ignorabo (Jer.
XXIII, 23)</i>? Denique ad Scribas dicitur et ad Pharisaeos: <i>Vos estis qui
justificatis vosmetipsos coram hominibus: Deus autem cognoscit corda vestra</i>
<i>(Luc. XVI, 15)</i>. In quo considerandum, quod non dixerit, Pater, juxta
haereticorum blasphemias, ne Filium videretur excludere, sed <i>Deus:</i> quod
Patri Filioque commune est. <i>In principio</i> enim <i>erat Verbum, et Verbum
erat apud Deum, et Deus erat Verbum: hoc erat in principio apud Deum (Joan.
I, 1, 2)</i>. De quo idem Joannes scribit: <i>Ipse autem Jesus non credebat se
eis, quia sciebat omnes, et non habebat necesse, ut aliquis testimonium daret
ei de homine: ipse enim noverat quid esset in homine (Joan. II, 24, 25)</i>.
Cui et illud congruit: <i>Sciens autem Jesus cogitationes eorum (Luc.
VI, 8)</i>. Et in alio loco: <i>Sciens autem Jesus malitiam eorum (Matth.
XXII, 18)</i>. Ac ne aliqua sit dubitatio, haereticis calumniam facientibus de
Verbo Dei, quod noverit omnia, in Epistola quae ad Hebraeos scribitur,
prolixius dicitur: <i>Vivens est enim sermo Dei, et evidens et acutus super
omnem gladium bicipitem, et dividens usque ad partitionem animae et spiritus,
artuum quoque et medullarum, et judex cogitationum et sensuum cordis. Nullaque
est creatura invisibilis in conspectu ejus. Omnia autem nuda et aperta sunt
oculis illius, de quo nobis sermo est (Hebr. IV, 12)</i>. Postquam autem
omnes cogitationes in unum fuerint congregatae, accusantes nos vel defendentes:
tunc omnes gentes et linguae cum cogitationibus suis pariter adducentur in
medium. Linguas autem juxta apostolum Paulum, non solum hominum legimus, sed et
Angelorum <i>(I Cor. XIII)</i>. Ex quo intelligi datur, omnes creaturas a
Domino judicandas, non solum super terram, sed in aere et in coelestibus, juxta
quod ipse in superioribus dixerat: <i>Inebriatus est gladius meus in coelo, ad
terramque descendet (Isai. XXXIV, 5)</i>. Venient autem omnes, ut
videant gloriam Dei: et ponet in eis signum, quod in Ezechielis principio sub
THAU litterae Hebraicae interpretatione monstratur <i>(Ezech. IX)</i>. Quo
signo qui fuerit impressus, manus percutientis effugiet. Hoc et postes domorum
in Aegypto signabantur, quando pereunte Aegypto, solus Israel mansit illaesus <i>(Exod.
XII)</i>. De hoc signo quod Achaz rex Juda nolebat accipere, Isaias propheta
testatur: <i>Propterea dabit Dominus vobis signum: Ecce virgo in utero
concipiet et pariet (Isai. VII, 14)</i>. Unde et Propheta quod promissum
fuerat, deprecatur: <i>Fac mecum signum in bonum (Psal. LXXXV, 17)</i>.
Et in alio loco: <i>Dedisti metuentibus te significationem, ut fugerent a facie
arcus (Psal. LIX, 4)</i>. Hoc nobis ad Patrem ascendens Dominus
dereliquit, sive in nostris frontibus posuit, ut libere diceremus: <i>Signatum
est super nos lumen vultus tui, Domine (Psal. IV, 7)</i>. Quod autem
sequitur: <i>Et mittam ex eis qui salvati fuerint ad gentes:</i> et singulas
enumerat, videtur expositioni nostrae esse contrarium. Si enim de die judicii
dicitur: quomodo rursum ad primum recurrit Salvatoris adventum, quando Apostoli
diriguntur ad gentes, et audiunt a Domino: <i>Ite, docete omnes gentes,
baptizantes eas in nomine Patris et Filii et Spiritus sancti (Matth.
XXVIII, 19.)</i> Quod ita solvitur: Judicii praedicatur dies, immo comminatur,
ut metu futurae poenae, recipiant Salvatoris adventum et Apostolorum
Evangelium, qui ante mittendi sunt. Pulchre autem dixit: <i>Et mittam ex eis
qui salvati fuerint (Isai. LXVI, 18)</i>. Nisi enim Dominus nobis
reliquisset semen, quasi Sodoma essemus, et similes Gomorrhae fuissemus. Et
Apostolus: <i>Reliquiae,</i> inquit, <i>salvae factae sunt (Rom. IX, 27)</i>.
Isti mittuntur ad gentes in Tharsis, et Phud, et Lud, et Mosoch, et Thobel, et
Graeciam, et insulas plurimas quae longe sunt, et quae non audierunt nomen
Domini, neque viderunt gloriam ejus. De quibus juxta historiam supra diximus <i>(Ad
cap. XII)</i>. Nunc stringenda est anagoge. <i>Tharsis</i> interpretatur, <i>exploratio
gaudii:</i> ut consideremus non ea quae in praesenti sunt, sed quae in futuro;
et audire mereamur: <i>Quia in paucis fuistis fideles, ingrediemini in gaudium
Domini vestri (Matth. XXV, 21)</i>. De quo et Petrus apostolus scribit: <i>Exultate
gaudio ineffabili et glorioso (I Petr. I, 8)</i>; ut laudemus Deum
dicentes: <i>Impletum est gaudio os nostrum, et lingua nostra exultatione (Psal.
CXXV, 2)</i>. Quodque sequitur, <i>Phud</i> interpretatur, <i>oris exclusio:</i>
ut omnem excludentes blasphemiam, ea loquamur quae bona sunt, atque dicamus: <i>Os
meum annuntiabit justitiam tuam, Domine: tota die salutare tuum (Psal.
LXX, 15)</i>. Et rursum: <i>Non abscondi in corde meo veritatem tuam, et
salutare tuum dixi (Psal. XXXIX, 11)</i>. <i>Lud</i> quoque in lingua
nostra, <i>utilitas</i> vertitur, et <i>Mosoch, extensio,</i> et <i>Thubal,</i>
sive <i>Thobel, ductus ad luctum,</i> vel <i>conversus,</i> aut <i>universa:</i>
quae omnia vocationi gentium congruunt, ut utilitatem sequantur per
confessionem animae suae, et praeteritorum obliti, ad futura extendantur.
Lugeantque antiqua peccata, et trahantur ad luctum atque tristitiam, quae ducit
ad vitam. Beati quippe lugentes, quoniam ipsi ridebunt <i>(Matth. V)</i>. Et
convertantur omnes ad Dominum, ut postea transeant ad gratiam, et sciant dictum
ab Apostolo: <i>Gloria, et honor, ex pax omni operanti bonum, Judaeo primum et
Graeco (Rom. II, 10)</i>: quoniam non solum Judaeorum Deus, sed et
gentium. Porro illud quod dicitur: <i>Et insulis procul, quae non audierunt
nomen meum, neque viderunt gloriam meam,</i> illis convenit, de quibus supra
legimus: <i>Quibus non est nuntiatum de eo, videbunt: et qui non audierunt,
intelligent (Isai. LV, 5)</i>. Et iterum: <i>Apparui his qui me non
interrogabant: inventus sum ab his qui me non quaerebant (Isai. LXV, 1)</i>.
Dixi: Ecce adsum, his qui non invocabant nomen meum. Insulas autem significari,
vel totius orbis gentes, vel Ecclesias in toto orbe dispersas crebro diximus.</p>

<p><i>(Vers. 20.) Et annuntiabunt gloriam meam in gentibus, et adducent
omnes fratres vestros de cunctis gentibus donum Domino, in equis, et in
quadrigis, et in lecticis, et in mulis, et in carrucis, ad montem sanctum meum
Jerusalem, dicit Dominus.</i> LXX: <i>Et annuntiabunt gloriam meam in gentibus:
et adducent fratres vestros de cunctis nationibus donum Domino, cum equis et
rhedis, in lampenis mulorum, cum umbraculis in sanctam civitatem Jerusalem,
dicit Dominus.</i> Hi qui salvi fuerint, et missi ad varias nationes, et ad eos
qui non audierant primum, neque viderant gloriam Domini, annuntiabunt eam cunctis
gentibus, et adducent fratres populi Judaici, quorum reliquiae salvae factae
sunt, munus Domino de universis gentibus: vel ipsos qui idololatriae errore
contempto, veri Dei notitiam sunt secuti, vel qui de toto orbe ex Israel populo
crediderunt. Ad quos scribit et apostolus Petrus <i>(I Petr. I)</i>. Adducent
autem in equis, et in quadrigis, et in lecticis, et in mulis, et in carrucis.
Pro <i>carrucis,</i> quas solus interpretatus est Symmachus, quem nos in hoc
loco secuti sumus, Aquila, Septuaginta et Theodotio, <i>mulos,</i>
transtulerunt. Et ubi posuere Septuaginta, <i>cum umbraculis,</i> quae nos <i>dormitoria</i>
interpretari possumus, vel <i>basternas,</i> alii voce consona transtulerunt <span
class=g>&#966;&#959;&#961;&#949;&#8150;&#945;</span> quae nos varii generis interpretamur vehicula: ubi autem Septuaginta et
Theodotio dixerunt, <i>lampenas,</i> pro quibus Symmachus, <i>lecticas</i>
interpretatus est, Aquila, <span class=g>&#963;&#954;&#949;&#960;&#945;&#963;&#964;&#8048;</span>
posuit, quod et ipsum lecticas opertas pellibus significat. Hoc de varietate
translationum dictum sit. Equos autem, et quadrigas, et lecticas, et mulos
atque carrucas, et diversi generis vehicula, Angelica possumus intelligere
ministeria, de quibus alibi ad Deum dicitur: <i>Ascende super equos tuos, et
equitatio tua salus (Abac. III, 8)</i>. His equis, curribus et quadrigis
Elias raptus ad coelum est, et Eliseus circumdari se atque servari, nescienti
puero demonstravit <i>(IV Reg. II)</i>. Et Zacharias vidit in nocte: <i>Ecce
vir ascendens super equum rufum: et iste stabat in medio duorum montium
umbrosorum: et post eum equi rufi, et sturnini, et varii, et albi, et dixi,</i>
inquit, <i>Quid sunt isti, Domine? Et ait ad me Angelus qui loquebabatur in me:
Ego ostendam tibi quid sint isti. Et respondit vir qui stabat in medio montium,
et ait ad me: Isti sunt quos misit Dominus ut perambulent terram (Zach.
I, 8-10)</i>. Joannes quoque in Apocalypsi haec se vidisse testatur: <i>Vidi
coelum apertum, et ecce equus albus: et qui sedebat super eum vocabatur fidelis
et verus, et justitia judicans, et bellator. Oculi autem ejus quasi flamma
ignis: et super caput ejus diademata plurima: habens nomen scriptum, quod nemo
novit nisi ipse; et amictus erat veste aspersa sanguine: et vocabatur nomen
ejus Verbum Dei: et exercitus in coelo sequebatur eum in equis albis, vestitus
bysso albo atque mundissimo, et de ore ejus egrediebatur gladius acutus, ut in
ipso percuteret gentes (Apoc. XIX, 11 seqq.)</i>. Equo rufo sedebat
Dominus atque Salvator, humanum corpus assumens, cui dicitur: <i>Quare rubra
sunt vestimenta tua?</i> Et: <i>Quis est iste qui ascendit de Edom, fulva
vestimenta ejus de Bosra (Isai. LXIII, 2)</i>. Et sequebantur eum
variorum colorum equi, vel in martyrio rubri, vel sturnini in volatu, vel varii
in virtutibus, vel candidi in virginitate. Equo autem sedebat albo, quando post
resurrectionem immortale et incorruptum corpus assumpsit. Et quicumque eum
sequebantur, candidis utebantur equis, incorruptis videlicet immortalibusque
corporibus. Longum est, si velimus, utrumque explanare testimonium: hoc solum
dicam, quod diversa vehicula, quibus homines adducuntur ad fidem, Angeli sint,
vel sancti viri qui de hominibus in Angelos profecerunt. Quod autem unusquisque
nostrum habeat Angelos, multae Scripturae docent, e quibus illud est: <i>Nolite
contemnere unum de minimis istis: quia Angeli eorum vident quotidie faciem
Patris, qui est in coelis (Matth. XVIII, 10)</i>. Et puella Rode Petrum
apostolum nuntiante, alii Angelum ipsius esse credebant <i>(Act. XII)</i>. Sin
autem hoc de minimis dicitur, et de uno homine, quanto magis de omnibus
sanctis, et praecipue de Apostolis sentiendum est? quorum Angeli quotidie
vident faciem Patris, juxta illud quod scriptum est? <i>Circumdat Angelus
Domini in circuitu timentium eum (Psal. XXXIII, 8)</i>. Et Jacob de se
loquitur: <i>Angelus qui liberavit me.</i> Isti sunt qui ascendunt et
descendunt super filium hominis. Qui veloces sunt in fide, equis vehuntur: qui
multiplices in gratia, quadrigis: qui consolatione indigent, tectis lecticis et
umbraculis, ut audire mereantur: <i>Per diem sol non uret te, neque luna per
noctem (Psal. CXX, 6)</i>. Mulos autem in Scripturis sanctis dupliciter
accipimus: vel in sterilitate et continentia, qualibus sedit <i>David et
Salomon,</i> quorum alter interpretatur, <i>fortis manu:</i> alter, <i>pacificus;</i>
vel in mala parte, de quibus dicitur: <i>Nolite fieri sicut equus et mulus,
quibus non est intellectus (Psal. XXXI, 9)</i>; quibus praepositus erat
Doec <i>(I Reg. XXI)</i>. Carrucae autem, pro quibus (ut supra diximus)
Septuaginta, <i>tecta vehicula,</i> caeteri <i>vehicula</i> simpliciter
transtulerunt, illi intelligendi, de quibus Apostolus loquitur: <i>Invicem
onera vestra portate (Galat. VI, 2)</i>. Porro lampenae, splendentia
sanctorum intelligenda sunt corpora, et animae fide Domini illuminatae, quibus
dici potest: <i>Vos estis lux mundi (Matth. V, 14)</i>. Hic autem omnis
apparatus illo proficit, ut ingrediamur sanctam civitatem Dei, sive sanctum
montem Domini Jerusalem: non illam quae occidit Prophetas, et quae lapidat
missos ad se; sed Jerusalem coelestem, de qua crebro diximus: <i>Quae autem
sursum est Jerusalem, libera est, quae est mater nostra (Galat. IV, 26)</i>.
Et iterum: <i>Sed accessistis ad Sion montem et civitatem Dei viventis
Jerusalem coelestem (Hebr. XII, 22)</i>. Quod vel de praesenti Ecclesia
possumus intelligere, quae toto orbe per Apostolos congregata est, vel de
futura: ut impleatur illud quod Apostolus sancto Spiritu prophetavit: <i>Rapiemur
in nubibus obviam Domino in aere, et sic semper cum Domino erimus (I
Thess. IV, 16)</i>. Judaei et Judaici erroris haeredes Ebionitae, qui pro
humilitate sensus nomen pauperum susceperunt, omnesque mille annorum delicias
praestolantes, equos et quadrigas, et rhedas, et lecticas, sive basternas, et
dormitoria, mulosque et mulas, et carrucas, et diversi generis vehicula sic
intelligunt, ut scripta sunt. Quod videlicet in consummatione mundi, quando
Christus Jerusalem regnaturus advenerit, et Templum fuerit instauratum, et
immolatae Judaicae victimae, de toto orbe reducantur filii Israel, nequaquam
super equos, sed super mulos Numidiae. Qui autem senatoriae fuerint dignitatis,
et locum principum obtinuerint, de Britannis, Hispanis, Gallisque extremis
hominum Morinis <i>(Virgil. VIII Aeneid. sic vocat Morinos)</i>, et ubi
bicornis finditur Rhenus, in carrucis veniant, occurrentibus sibi cunctis
gentibus, quae eorum servituti fuerint praeparatae.</p>

<p><i>(Vers. 21.) Quomodo si inferant filii Israel munus in vase mundo
in domum Domini. Et assumam ex eis in sacerdotes et Levitas, dicit Dominus.</i>
LXX: <i>Quomodo si offerant filii Israel victimas suas mihi cum Psalmis in domo
Domini: et ex eis sumam sacerdotes et Levitas, dicit Dominus.</i> Qui ad
gentes, ait, directi fuerint, et annuntiaverint eis gloriam meam, sic adducent
fratres vestros de universis nationibus munus Domino, cum equis, et quadrigis,
et lecticis, et mulis, et carrucis, et diversis vehiculis in montem sanctum
Jerusalem, quomodo solebant filii Israel, dum eorum staret religio, et Templi
caeremoniae servarentur, offerre victimas cum Psalmis in domo Domini. Sive ut
habetur in Hebraeo, et omnes voce consona transtulerunt, <i>in vase mundo:</i>
quod et usque hodie offerunt in Domo Dei, quae est Ecclesia, filii Israel qui
mente conspiciunt Deum, hostias spirituales cum fructibus atque virtutibus
animae suae in vasis mundis, hoc est, in sanctis corporibus. De quibus
Apostolus scribit: <i>An ignoratis quia templum Dei estis, et Spiritus sanctus
habitat in vobis (I Cor. III, 16)</i>? <i>Et assumam,</i> inquit, <i>ex
eis sacerdotes et Levitas, dicit Dominus:</i> ut qui salvati fuerint, gentibus
praedicarent. De quibus unus loquebatur: <i>Sic nos reputet homo quasi
ministros Christi, et dispensatores mysteriorum Dei (I Cor. IV, 1)</i>.
Et Lucas evangelista: <i>Sicut tradiderunt,</i> inquit, <i>nobis, qui a
principio viderunt et ministri fuerunt sermonis.</i> De quibus et supra
legimus: <i>Vos eritis mihi sacerdotes Domini (Isai. LXI, 6)</i>.
Quomodo enim in abscondito Judaeus est, qui spiritu circumciditur <i>(Rom. II)</i>,
de quo scriptum est: <i>Nos sumus Circumcisio, qui spiritu Deo servimus (Philipp.
III, 3)</i>, et offerimus spirituales victimas placentes Deo, psallimusque
spiritu et sensu: sic et sacerdotes et Levitae in abscondito sunt, qui non
seriem generis sequuntur, sed ordinem fidei. Vel certe non dicit de Apostolis
et apostolicis viris, qui principes fuerunt Ecclesiae ex populo Judaeorum, sed
de enumeratis supra gentibus, de mari, de Africa, de Libya, de Cappadocia, de
Italia, de Graecia, de cunctis insulis, quarum habitatores primum non audierant
Dominum, nec viderant gloriam ejus, et postea vertentur in sacerdotes, ut qui
fuerant cauda, sint caput, et qui caput, vertantur in caudam.</p>

<p><i>(Vers. 22, 23.) Quia sicut coeli novi et terra nova, quae ego
facio stare coram me, dicit Dominus: sic stabit semen vestrum, et nomen
vestrum. Et erit mensis ex mense, et sabbatum ex sabbato: veniet omnis caro, ut
adoret coram facie mea, dicit Dominus.</i> LXX: <i>Sicut enim coelum novum et
terra nova, quae ego facio permanere in conspectu meo, dicit Dominus: sic
stabit semen vestrum et nomen vestrum. Et erit mensis ex mense, et sabbatum ex
sabbato: veniet omnis caro ut adoret in conspectu meo in Jerusalem Dominum.</i>
Quando dicit: <i>Assumam ex eis in sacerdotes et levitas,</i> ostendit vetus
sacerdotium praetermissum, quod tribui Leviticae debebatur, ubi non est
electio, sed ordo naturae, et series est familiae per posteros descendens.
Translato enim sacerdotio necesse est, ut et Legis translatio fiat, et electio
ad eos pertineat, quibus nequaquam juxta sanguinem, sed juxta merita atque
virtutes sacerdotium defertur, qui venient de insulis gentium, et gloriam
Domini nuntiabunt. <i>Et adducentur in equis, et in quadrigis, et in lecticis,
et in mulis, et in carrucis.</i> Quomodo autem coelum novum, et terra nova
erit, et nova Jerusalem, ut nequaquam dicatur: <i>Coelum et terra pertransibunt</i>
<i>(Matth. XXIV, 35)</i>. Et iterum: <i>Involvetur coelum quasi liber: et
corruptione dissipabitur terra (Apoc. VI, 14)</i>: sic in omnibus novis,
novus fiet et populus Dei, dicente Scriptura: <i>Vetera transierunt: ecce facta
sunt omnia nova (Isai. XLIII, 19)</i>. Et in alio loco: <i>Si qua in
Christo nova creatura (II Cor. V, 17)</i>. Eritque et populus novus;
primitiae enim Christus, deinde qui sunt Christi, in adventu ejus: coelumque et
terra nova, de quibus inter octo beatitudines dicitur: <i>Beati pauperes
spiritu, quoniam ipsorum est regnum coelorum. Beati mites, quoniam ipsi
possidebunt terram (Matth. V, 3, 4)</i>. Siquidem omnis creatura nunc
subjecta est vanitati in spe, propter eum qui subjecit eam <i>(Rom. VIII)</i>.
Liberabuntur autem a servitute corruptionis in gloria filiorum Dei, qui fient
de hominibus filii ejus, et stabunt in conspectu illius semper, et nomen eorum
jugiter permanebit, ut nequaquam illis gens succedat alia, quod factum est in
Judaeis; sed maneant in aeternum. <i>Et erit,</i> inquit, <i>mensis ex mense,
et sabbatum ex sabbato:</i> ut de carnalibus sabbatis, mensibusque fiant
spiritualia sabbata delicata, qui sabbatismus Dei populo reservatur. Et mensis
spiritualis, quando a puncto usque ad punctum luna complebitur, et suo curret
ordine, ut efficiat mensem, id est, kalendas, quae Graece appellantur <span
class=g>&#954;&#949;&#959;&#956;&#951;&#957;&#943;&#945;&#953;</span>,
hoc est, mensis novi exordium. apud quos initium kalendarum, non juxta solis
cursum, et diversa mensium spatia, sed juxta lunae circuitum incipit et
finitur. Haec est luna, de qua in laude veri Salomonis dicitur: <i>Et
permanebit cum sole et ante lunam in generationes generationum (Psal.
LXXI, 5)</i>. Quae in Cantico Canticorum appellatur electa: <i>Quae est haec
quae processit quasi diluculum, pulchra ut luna, et electa ut sol admirabilis</i>
<i>(Cant. VI, 9)</i>? Aiunt Physici, et quorum curae est de coelestibus
disputare, lunam non habere proprium lumen, sed solis radiis illustrari. Ab ea
enim semper orbis parte completur et fulget, a qua soli vicinior est, nec umbra
terrae obscuratur: quod et poeta uno versiculo demonstravit <i>(Virgil. I
Georg.)</i>:</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nec
fratris radiis obnoxia surgere luna.</p>

<p>Si hoc verum est, et nos tropologice possumus dicere, Ecclesiam quae pace et
persecutionibus crescit atque decrescit, et oppressa tentationum tenebris
rursum pristinum lumen assumit, habere splendorem a sole justitiae, et hoc esse
quod dicitur: <i>Splendebit luna quasi sol (Isai. XXX, 26)</i>;
habitatoresque ejus justos fulgere quasi solem in regno patris sui. Et per hos
menses semen Domini, quod instauratum est in aeternum, venire ad solemnitates
suas, quas sanctus mystico ore resonabat, dicens: <i>Annos aeternos in mente
habui, et meditatus sum (Psal. LXXVI, 6)</i>. De sabbato autem, quod
significat requiem, pleno sermone tractavimus <i>(Ad cap. LVI)</i>, in
eunuchorum advenarum prophetia. Et nunc breviter est dicendum, eos venire in
neomeniis et in sabbatis, qui sex diebus in quibus factus est mundus,
transcensis atque praeteritis, festinant ad septimum diem, id est, sabbatum, in
quo vera est requies. De his solemnitatibus credentes Paulus apostolus
instruebat, dicens: <i>Umbram enim habens lex futurorum bonorum (Hebr.
X, 1)</i>. Et iterum: <i>Ne quis ergo vos judicet in cibo, aut potu, aut in
parte diei festi, aut neomeniae, aut sabbatorum, quae sunt umbrae futurorum</i>
<i>(Coloss. II, 16)</i>. Si autem haec in umbra futurorum bonorum, et in
imagine praecesserunt, omnis lex spiritualiter intelligenda est, de qua idem
dicebat Apostolus: <i>Scimus quia lex spiritualis est (Rom. VII, 14)</i>,
cujus mysteria et David nosse cupiebat: <i>Revela oculos meos, et considerabo
mirabilia de lege tua (Psal. CXVIII, 18)</i>. Quae enim videntur,
temporalia sunt: quae autem non videntur, aeterna <i>(II Cor. IV)</i>. De
quibus omnia celeri disputatione percurrere, non est hujus temporis. Si enim
nec oculus vidit, nec auris audivit, nec in cor hominis ascenderunt, quae
praeparavit Deus diligentibus se <i>(I Cor. II)</i>, quomodo nos totius Legis
quasi universi orbis descriptionem in brevi tabella conamur ostendere? Quodque
sequitur: <i>Veniet omnis caro, ut adoret in conspectu meo in Jerusalem,</i>
sciendum quod in Hebraico non sit scriptum, <i>Jerusalem:</i> ut decutiamus
supercilium Judaeorum; sed tantum, <i>in conspectu meo,</i> ut sermo Domini
compleatur, dicentis in Evangelio: <i>Amen amen dico vobis: quoniam veniet
hora, quando neque in monte isto, neque in Jerosolymis adorabitis Patrem (Joan.
IV, 21)</i>. Et iterum: <i>Spiritus est Deus. Et eos qui adorant eum, in
spiritu et veritate oportet adorare (Ibid., 24)</i>. Et illud Apostoli: <i>Levantes
sanctas manus in omni loco (I Tim. II, 8)</i>. Omnis autem caro non
populum Judaeorum, sed omne hominum significat genus, juxta illud quod supra
dictum est: <i>Videbit omnis caro salutare tuum (Isai. XL, 5)</i>. Et in
Joele: <i>Effundam de spiritu meo super omnem carnem, et prophetabunt filii
vestri et filiae vestrae (Joel. II, 28)</i>. Et in Zacharia: <i>Timeat
omnis caro a facie Domini (Zach. II, 13)</i>. Et in Psalmis: <i>Ad te
omnis caro veniet (Psal. LXIV, 2)</i>. Quod aliis verbis in alio psalmo
dicitur: <i>Omnes gentes quas fecisti, venient et adorabunt in conspectu tuo,
et glorificabunt nomen tuum, Domine (Psal. LXXXV, 9)</i>. Mensem ex
mense, et sabbatum ex sabbato, in quibus veniet omnis caro, ut adoret Deum,
ridicule interpretantur <span class=g>&#967;&#953;&#955;&#953;&#945;&#963;&#964;&#945;&#943;</span>,
quos nos dicere possumus Milliarios: ut qui in vicino sunt, omni sabbato
veniant in Jerusalem; qui longius, per menses, id est, kalendarum orbe
completo, qui valde procul, per annos singulos, hoc est, diebus Paschae sive
Tabernaculorum, juxta illud quod in Zacharia dicitur: <i>Ascendens ab anno in
annum, ut adorent Dominum regem exercituum, et celebrent festivitatem
Tabernaculorum (Zach. XIV, 16)</i>. Et ut majorem risum praebeant
audientibus, quod in ultimo ejusdem prophetae volumine scribitur: <i>Et non
erit mercator ultra in domo Domini exercituum in die illo,</i> sic
interpretantur, ut negotiatores in mille annis esse desistant, quia omnia
nascantur in omnibus locis, quo scilicet nec nos indigeamus folio amomo, et
pipere, nec Indi a nobis pulegium desiderent.</p>

<p><i>(Vers. 24.) Et egredientur, et videbunt cadavera virorum qui
praevaricati sunt in me. Vermis eorum non morietur, et ignis eorum non
exstinguetur. Et erunt usque ad satietatem visionis omni carni.</i> LXX
similiter. Omnis caro quae adoratura est in conspectu Domini, vel in Jerusalem
coelesti, vel in omni loco in quo levantur mundae manus, egredietur, ut videat
cadavera hominum mortuorum, qui praevaricati fuerint in Deum. Quod vel de
Judaeis intelligi potest, de quibus dictum est: <i>Filios genui et exaltavi:
ipsi autem me spreverunt:</i> vel de omnibus qui habentes notitiam Dei in
cordibus suis, aversi sunt in vanitatem, ut adorent creaturam potius quam
Creatorem. Egredientur autem non loco, sed intelligentia. Neque enim cadavera
mortuorum possunt intus esse cum Domino. Quod si omnis caro adoratura est
Dominum, et e contrario cadavera virorum, qui praevaricati sunt in Dominum,
aeternis tradentur ardoribus, in utramque partem verae carnis erit resurrectio.
Vermis autem qui non morietur, et ignis qui non exstinguetur, a plerisque
conscientia accipitur peccatorum, quae torqueat in suppliciis constitutos:
quare vitio suo atque peccato caruerint electorum bono, juxta illud quod
dicitur: <i>Versatus sum in miseria, dum infigitur mihi spina (Psal.
XXXI, 4)</i>. Et in Proverbiis: <i>Tinea ossium cor intelligens (Prov.
XXV, 20)</i>. Et iterum sub obelo: <i>Sicut tinea vestimento, et vermis ligno:
sic moeror excruciat cor viri (Ibid.)</i>. Ita dumtaxat, ut non negent
praevaricatorum, et Dominum negantium aeterna supplicia, dicente Domino in
Evangelio: <i>Ite in ignem aeternum, qui praeparatus est diabolo et angelis
ejus (Matth. XXV, 41)</i>. Et in alio loco: <i>Ligate manus ejus et
pedes, et mittite eum in tenebras exteriores: ibi erit fletus et stridor
dentium (Matth. XXII, 13)</i>. Si manus audivimus [<i>Al.</i> ligamus]
et pedes, et tenebras exteriores, quae oculorum poena est lumen Dei non
videntium; et fletum, qui utique et ipse ad oculos pertinet; et stridorem
dentium: miror quosdam aereum corpus, et paulatim in auras tenues dissolvendum
post resurrectionem introducere: quia Dominus potentia majestatis suae, ad
Apostolos clausis ingressus est januis <i>(Joan. XX)</i>. Qui certe et ante
resurrectionem pendulo super mare ambulavit incessu; et hoc ipsum apostolo praebuit
Petro: ut qui fide ambulabat, infidelitate postea mergeretur; cui dictum est: <i>Quare
dubitasti, modicae fidei (Matth. XIV, 31)</i>? Ignis quoque juxta id
accipiendus, quod et vermis, qui tamdiu succenditur, quamdiu habet materiam,
qua vorax flamma pascatur. Si quis igitur habeat in conscientia sua zizania,
quae inimicus homo, dormiente patrefamilias, superseminavit, et haec ignis
exuret, haec vorabit incendium <i>(Matth. XIII)</i>. Et omnium Sanctorum
oculis, eorum supplicia monstrabuntur, qui pro auro, et argento, et lapide
pretioso, aedificaverunt super fundamentum Domini, fenum, ligna, stipulam,
ignis pabulum sempiterni. Porro qui volunt supplicia aliquando finiri, et licet
post multa tempora, tamen terminum habere tormenta, his utuntur testimoniis: <i>Cum
intraverit plenitudo gentium, tunc omnis Israel salvus fiet (Rom. XI,
25)</i>. Et iterum: <i>Conclusit Deus omnia sub peccato, ut omnibus misereatur</i>
<i>(Galat. III, 22)</i>. Et in alio loco sanctus loquitur: <i>Iram Domini
sustinebo, quia peccavi ei; donec justificet causam meam, et auferat judicium
meum, et educat me in lucem (Mich. VII, 9)</i>. Et rursum: <i>Benedicam
te, Domine: quoniam iratus es mihi. Avertisti faciem tuam a me, et misertus es
mei (Isai. XII, 1)</i>. Dominus quoque loquitur ad peccatorem: <i>Cum
ira furoris mei transierit, rursum sanabo (Ps. XXX, 20)</i>. Et hoc est
quod in alio loco dicitur: <i>Quam grandis multitudo bonitatis tuae, Domine,
quam abscondisti timentibus te.</i> Quae omnia replicant, asseverare cupientes,
post cruciatus atque tormenta, futura refrigeria, quae nunc abscondenda sunt ab
his, quibus timor utilis est: ut dum supplicia reformidant, peccare desistant.
Quod nos Dei solius debemus scientiae derelinquere, cujus non solum
misericordiae, sed et tormenta in pondere sunt; et novit quem, quomodo, aut
quamdiu debeat judicare. Solumque dicamus, quod humanae convenit fragilitati: <i>Domine,
ne in furore tuo arguas me: neque in ira tua corripias me (Psal. VI, 1;
XXXVII, 1)</i>. Et sicut diaboli et omnium negatorum atque impiorum, qui
dixerunt in corde suo: <i>Non est Deus (Psal. XIII, 1)</i>, credimus
aeterna tormenta: sic peccatorum atque impiorum et tamen Christianorum, quorum
opera in igne probanda sunt atque purganda, moderatam arbitramur et mixtam
clementiae sententiam judicis <i>(I Cor. III, 13)</i>.</p>

<hr align=center width=300 size=1 style='color:#c0c0c0'>

<p class=c><a href="index.htm">Index</a></p>

</td></tr>
</table>

</body>
</html>
