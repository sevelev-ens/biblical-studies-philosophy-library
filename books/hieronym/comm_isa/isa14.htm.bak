<html>
<head>
<title>Hieronymus. Commentarii in Isaiam. Liber XIV</title>
<meta name="author" content="Ruslan Khazarzar">
<meta name="keywords" content="Library of Ruslan Khazarzar, Hieronymus">
<meta name="description" content="Hieronymus, Commentarii in Isaiam">
<meta http-equiv="pragma" content="no-cache">
<style>
<!--
body      {background-color:#ffffff;color:#000000}
table     {background-color:#ffffff}
h1        {font-family:"Arial";font-size:16pt;margin-bottom:16pt;margin-top:16pt;text-align:center}
h2        {font-family:"Arial";font-size:14pt;margin-bottom:14pt;margin-top:14pt;text-align:center}
h3        {font-family:"Arial";font-size:12pt;margin-bottom:12pt;margin-top:12pt;text-align:center}
h4        {font-family:"Arial";font-size:11pt;margin-bottom:8pt;margin-top:8pt;text-align:center}
p         {font-family:"Arial";font-size:10pt;margin-bottom:2pt;margin-top:2pt;text-align:justify;text-indent:0pt}
p.m       {font-family:"Arial";font-size:9pt;margin-bottom:0pt;margin-top:0pt;text-align:justify;text-indent:25pt}
p.r       {font-family:"Arial";font-size:9pt;margin-bottom:0pt;margin-top:0pt;text-align:right;text-indent:0pt}
p.l       {font-family:"Arial";font-size:9pt;margin-bottom:0pt;margin-top:0pt;text-align:left;text-indent:0pt}
p.s       {font-family:"Arial";font-size:8pt;margin-bottom:0pt;margin-top:0pt;text-align:justify;text-indent:0pt}
p.c       {font-family:"Arial";font-size:9pt;margin-top:0pt;margin-bottom:0pt;text-align:center;text-indent:0pt}
a:link    {color:#000000;text-decoration:none}
a:visited {color:#000000;text-decoration:none}
a:active  {text-decoration:none}
a:hover   {color:#000000;text-decoration:underline}
span.g    {font-family:"Arial Unicode MS,Palatino Linotype,Code2000,TITUS Cyberbit Basic,Athena,Vusillus Old Face"}
span.h    {direction:rtl;font-size:12.0pt;font-family:"David"}
//-->
</style>
</head>

<body onselectstart="return false" oncopy="return false">

<table style='border:solid black .25pt' align=center cellpadding=15 cellspacing=0 width=700>
<tr><td>

<h2>Eusebii Hieronymi Stridonensis Presbyteri
<br>Commentariorum in Isaiam Prophetam
<br>libri duodeviginti</h2>

<h3>Liber decimus quartus</h3>

<p>Dominus qui respicit terram, et facit eam tremere; qui tangit montes, et
fumigabunt [<i>Al.</i> fumabunt] <i>(Psal. CIII)</i>, qui loquitur in
Deuteronomii cantico: <i>Ego occidam, et ego vivificabo: percutiam et ego
sanabo (Deut. XXXII, 39)</i>, frequentibus morbis meam quoque terram
fecit contremiscere, cui dictum est: <i>Terra es, et in terram ibis (Genes.
III, 19)</i>. Et oblitum conditionis humanae, crebro admonet, ut hominem et
senem, et jamjamque moriturum esse me noverim. De quo scribitur: <i>Quid
gloriatur terra et cinis (Eccli. X, 9)</i>? Unde qui me subito languore
percusserat, incredibili velocitate sanavit: ut terreret potius, quam
affligeret, et emendaret magis quam verberaret. Itaque sciens cujus sit omne
quod vivo, et quod idcirco forsitan mea dormitio differatur, ut coeptum in
Prophetas opus expleam, totum me huic trado studio, et quasi in quadam specula
constitutus, mundi hujus turbines atque naufragia, non absque gemitu et dolore
contemplor; nequaquam praesentia cogitans, sed futura: nec hominum famam atque
rumusculos, sed Dei judicium pertremiscens. Tuque, Virgo Christi Eustochium,
quae aegrotantem tuis orationibus adjuvisti, sanato [<i>Al.</i> sanctam] quoque
imprecare gratiam Christi, ut eodem spiritu, quo Prophetae futura cecinerunt,
possim in nubem eorum ingredi et caliginem, et Dei nosse sermonem, qui
nequaquam carnis auribus, sed cordis auditur; et dicere cum Propheta: <i>Dominus
dat mihi linguam disciplinae, ut sciam quando oporteat me loqui.</i> Quod
testimonium quarti et decimi in Isaiam libri, quem nunc disserere cupio,
principium est.</p>

<p><i>(Cap. L.—Vers. 4 seqq.) Dominus dedit mihi linguam eruditam, ut
sciam sustentare eum qui lassus est verbo. Erigit mane, mane erigit mihi aurem,
ut audiam quasi magistrum. Dominus Deus aperuit mihi aurem: ego autem non
contradico: retrorsum non abii. Corpus meum dedi percutientibus, et genas meas
vellentibus. Faciem meam non averti ab increpantibus et conspuentibus. Dominus
Deus</i> [Vulg. addit <i>meus</i>] <i>auxiliator meus, ideo non sum confusus:
ideo posui faciem meam ut petram durissimam, et scio quia non confundar.</i>
LXX: <i>Dominus dat mihi linguam disciplinae, ut sciam quando oporteat me loqui
verbum. Posuit me mane, addidit mihi aurem ad audiendum; et disciplina Domini
aperit aures meas. Ego autem non renuo, neque contradico. Dorsum meum dedi ad
flagella, et genas meas ad alapas. Faciem autem meam non averti a confusione
sputorum. Et Dominus auxiliator meus est, propterea non sum confusus: sed posui
faciem meam sicut fortissimam petram, et sciam quoniam non confundar.</i>
Judaei hoc capitulum a superioribus separantes, volunt ad Isaiae referre
personam, quod se dicat a Domino accepisse sermonem, quomodo lassum errantemque
populum sustentet, et revocet ad salutem; et in morem parvulorum, qui matutinis
horis erudiuntur, a Spiritu sancto audiat quid loquatur: seque non
contradixisse ejus imperio, sed Domino sciscitante: <i>Quem mittam, et quis
ibit ad populum istum?</i> respondisse ei: <i>Ecce ego, mitte me (Isai,
VI, 8)</i>. Et quia dixerit: <i>Audite verbum Domini, principes Sodomorum:
percipite auribus Legem Dei nostri, populus Gomorrhae (Isai. I, 18)</i>,
intantum dura perpessum, ut non solum verborum contumeliis, sed et plagarum
doloribus fuerit expositus. Attamen se conscientia jubentis Dei nequaquam esse
perterritum; sed juxta id quod Ezechieli dicitur: <i>Ecce dedi faciem tuam
valentiorem faciebus eorum, et frontem tuam duriorem frontibus eorum, ut
adamantem et silicem dedi faciem tuam (Ezech. III, 8, 9)</i>, universos
eorum impetus contudisse. Hoc illi dixerint, qui omni ratione conantur de
Christo evertere prophetias, et ad perversam intelligentiam prava
interpretatione torquere: quasi si et haec de Isaia scripta sint, possint alia
super Christo auferre testimonia, quae ita perspicua sunt, ut clarum sui
cunctorum oculis lumen infundant. Ad personam igitur Domini, in qua et superior
finitus est liber, etiam ista referenda sunt: quod juxta dispensationem
assumpti corporis eruditus sit, et linguam acceperit disciplinae, ut sciret
quando deberet loqui, quando reticere. Denique qui in passione tacuit, per
Apostolos, et Apostolicos viros, in cuncto orbe nunc loquitur. Magnaeque
scientiae est, dare in tempore conservis cibaria, et audientium considerare
personas. Unde et Apostolus Paulus, his qui Prophetarum fidem non recipiebant,
auctorum suorum loquitur testimoniis: <i>sicut quidam de vestris poetis
dixerunt: Hujus et genus sumus (Act. XVII, 28)</i>: Aratum significans.
Rursumque de Comico: <i>Corrumpunt mores bonos confabulationes malae (I
Cor. XV, 33)</i>; et Epimenidis versum hexametrum: <i>Cretenses semper
mendaces, malae bestiae, ventres pigri (Tit. I, 12)</i>. Qui si metrorum
ordinem atque mensuram in translatione non servant, sciendum est in Graeco eos
pedibus currere. Hoc autem faciebat, quia acceperat linguam disciplinae, ut
sciret quando oporteret loqui verbum. Cui addita est auris per gratiam, quam
per naturam non habebat: ut intelligamus nequaquam aures corporis accipi
debere, sed mentis: de quibus et in Evangelio Dominus loquebatur: <i>Qui habet
aures audiendi, audiat (Luc. VIII, 8)</i>. Quae disciplina et eruditio
aperuit aures ejus, ut scientiam Patris ad nos usque transmitteret; qui non
contradixit ei, sed factus est obediens usque ad mortem, et mortem crucis <i>(Philip.
II)</i>. Ita ut poneret corpus sive dorsum suum ad plagas; et pectus Dei capax
flagella conciderent, genasque suas non averteret ab alapis. Quod illum a
ministro principis Sacerdotum sustinuisse non dubium est: ita ut certatim et
Judaeorum populi illuderent. Qui percussus atque consputus, non erubuit, sed
quasi agnus ductus ad victimam est; et quasi ovis coram tondente non aperuit os
suum. Quod autem Filius juxta suscepti corporis sacramentum a Patre audierit
quid loquatur, in Evangelio plenius discimus, in quo ipse ait: <i>Et qui misit
me Pater, mandatum mihi dedit, quid dicam et quid loquar.</i> Et iterum: <i>Sicut
audio, sic judico (Joan. VIII, 28; V, 30)</i>.</p>

<p><i>(Vers. 8, 9.) Juxta est qui justificat me: quis contradicit</i>
[Vulg. <i>contradicet</i>] <i>mihi? stemus simul. Quis est adversarius meus?
accedat ad me. Ecce Dominus Deus auxiliator meus: quis est qui condemnet me?
Ecce omnes quasi vestimentum conterentur, tinea comedet eos.</i> LXX: <i>Qui
juxta est, justificat me: quis est qui judicetur mecum, resistat mihi simul? Et
quis est qui judicium ineat adversum me? appropinquet mihi. Ecce Dominus
auxiliator meus, quis affliget me? Ecce omnes vos quasi vestimentum veterascetis,
et quasi tinea comedet vos.</i> Si quis, inquit, me putat juste addictum cruci
et aliquod fecisse peccatum, resistat mihi. <i>Quis est qui judicetur mecum,</i>
ut non potentia majestatis meae, sed ratione superetur? Judicatur autem quis
cum Domino, non auctoritate regnantis, sed comparatione virtutum: quomodo et
Apostoli judicant duodecim tribus Israel, et Ninivitae, ac regina Saba populum
Judaeorum. Juxta quem sensum ad Jerusalem dicitur: <i>Justificata est Sodoma ex
te (Ezech. XVI, 52)</i>. Quia igitur nullus potest justificari praesente
Domino, omnes quasi vestimentum veterascent <i>(Ps. CI)</i>. Quod autem
inveterascit, perditioni proximum est. Et quasi <i>tinea,</i> ait, <i>comedet
eos.</i> Conscientia videlicet peccatorum; et zelus gentium salvatarum. De quo
in fine hujus voluminis dicitur: <i>Vermis eorum non morietur.</i> Et in
Michaea contra perversos principes: <i>Auferam bona eorum quasi tinea
excomedens, et ambulans super regulam in die speculationis (Mich. VII,
4, sec. LXX)</i>. Et in Proverbiis: <i>Tinea ossium cor intelligens (Prov.
XIV, 30, sec. LXX)</i>. Pro <i>tinea,</i> in praesenti loco Symmachus, <i>rubiginem:</i>
Aquila <i>vermem,</i> interpretati sunt.</p>

<p><i>(Vers. 10, 11.) Quis ex vobis timens Dominum, audiens vocem servi
ejus? Qui ambulavit in tenebris, et non est lumen ei: speret in nomine Domini,
et innitatur super Deum suum.</i> LXX: <i>Quis est in vobis qui timeat Dominum,
exaudiat vocem pueri ejus: qui ambulant in tenebris non est eis lux. Confiditis
in nomine Domini, et innitimini super Deo.</i> Vos me flagellastis, vos meam
faciem conspuistis: ego tamen ad poenitentiam provoco persecutores meos. Nolo
enim mortem populi peccatoris, sed tantum ut revertatur et vivat <i>(Ezech.
XXXIII)</i>. Et dico: quis est inter vos qui timeat Dominum, et audiat vocem
servi vel pueri, id est, Filii ejus? quorum aliud assumptae carnis est, aliud
naturae. Nec vero parum putemus esse timere Dominum, juxta illud quod in
Proverbiis dicitur: <i>Principium sapientiae timor Domini (Prov. IX, 10)</i>.
Perfecta quippe dilectio, foras mittit timorem: quia timor poenam habet. Qui
autem timet non est perfectus in charitate. Sed hic timor pro <i>timiditate, et</i>
<span class=g>&#949;&#8016;&#955;&#945;&#946;&#949;&#8055;&#8115;</span> ponitur;
de quo et alibi legimus: <i>Beatus qui omnia metuit (Prov. XX)</i>,
propter <span class=g>&#949;&#8016;&#955;&#940;&#946;&#949;&#953;&#945;&#957;</span> hoc
est, propter <i>timiditatem:</i> quos vulgo appellant timoratos in religione
Dei. Protegit enim Dominus iter eorum; et viam timoratorum custodit. De hoc
timore scriptum est: <i>Timor Domini omnia superat.</i> Et alibi: <i>Non est
inopia timentibus eum (Eccli. XXV, 14; Ps. XXXIII, 10)</i>. Denique post
multos virtutum gradus ad hujuscemodi timorem Domini pervenitur. Loquitur enim
sermo divinus sub persona magistri et patris, discipulum erudientis et filium: <i>Si
invocaveris sapientiam, et intelligentiae dederis vocem tuam, et si quaesieris
eam quasi pecuniam, et quasi thesauros investigaveris eam: tunc intelliges
timorem Domini, et scientiam Dei reperies (Prov. II, 3)</i>. Iste est
timor qui animas sanctorum integras ac pudicas purasque conservat, de quo
dicitur, <i>Timor Domini sanctus permanet in saeculum saeculi.</i> Ad quem nos
divina eloquia cohortantur: <i>Timete Dominum, et date ei gloriam (Apoc.
XIV, 7)</i>. Qui igitur sic timet Dominum, audiat vocem servi vel pueri ejus,
qui ambulavit in tenebris, et non erat ei lumen; qui non habuit speciem nec
gloriam, sed in similitudine carnis peccatricis suscepit formam servi, ut
peccatum in carne superaret. De hoc dicitur, quia speret in nomine Domini, et
innitatur super Deum suum: ut quidquid humanae fragilitatis est, divina
majestate corroboret atque sustentet. Hoc juxta Hebraicum. Caeterum secundum
Septuaginta de peccatoribus dicitur, qui noluerunt obedire voci Filii ejus, et
in tenebris gradiuntur erroris, et idcirco non habent lucem. Neque enim fieri
poterat, ut in perversam animam introiret sapientia. Qui nescierunt nec
intellexerunt; et ideo in tenebris ambulant. Non enim fecerunt opera Domini
atque mandata, nec seminaverunt sibi justitiam, neque vindemiaverunt vitem, ut
accenderent sibi lumen scientiae. Qui enim desiderat sapientiam, servet
mandata, et Dominus tribuet eam illi. Unde et ad Deum dicitur: <i>Lux praecepta
tua.</i> Et alibi: <i>Mandatum Domini lucidum illuminans oculos (Ps.
XVIII, 9)</i>. Praecipiturque impiis ut confidant in Domino, et peccatis
ruentes, illius innitantur et sustententur auxilio.</p>

<p><i>(Vers. 11.) Ecce omnes vos accendentes ignem, accincti flammis,
ambulate in lumine ignis vestri, et in flammis quas succendistis: de manu mea
factum est hoc vobis, in doloribus dormietis.</i> LXX: <i>Ecce omnes vos ignem
accenditis, et confortatis flammam; ambulate in lumine ignis vestri, et in
flamma quam succendistis; propter me facta sunt haec vobis. In moerore
dormietis.</i> Nihil prodest exhortatio; nec post scelera spes salutis est.
Omnes declinaverunt, simul inutiles facti sunt <i>(Ps. XIII)</i>; omnes sibi
ignem succendunt, flammamque corroborant. Habent enim in se fenum, ligna,
stipulam, spinas, ac tribulos, ac lolium, quae aeterno tradantur incendio. Unde
et in Proverbiis scriptum est: <i>In multis lignis viget ignis (Prov.
XXV, 21)</i>. Sin autem parvulus ignis grandem materiam comprehendit; grandis
flamma quanta populabitur? Dicitur et in Epistola quae fertur ad Hebraeos, de
terra, quae proferens spinas et tribulos, reproba sit, et maledictioni proxima,
finisque illius in combustionem <i>(Heb. VI, 8)</i>. Ergo qui accincti sunt
flammis atque circumdati, et sibi incendium roboraverunt, provocantur ad
salutem, et dicitur ad eos: <i>Ambulate in lumine ignis vestri: et in flammis
quas succendistis,</i> ut in poenis atque suppliciis discant Dei potentiam, et
redeant ad salutem. Significat autem Judaici populi vastitatem, qua Romanis
traditi sunt, et captivitatis jugum hucusque sustinent. De manu enim Christi
haec facta sunt omnia, et in moerore ac doloribus dormient; quia nec
beneficiis, nec tormentis, Dei filium recipere voluerunt. Unde loquitur ad eos:
<i>Ite in ignem aeternum, quem praeparavit Deus diabolo et angelis ejus (Matth.
XXV, 41)</i>. Hoc est quod et Apostolus ait: <i>Pervenit enim super vos ira in
finem (I Thess. II, 16)</i>. Hoc capitulo discimus, pro qualitate
peccati, ignem sibi unumquemque succendere. Et quomodo in eodem manentes loco,
et si dici potest lectulo, alii sani sunt, alii febrium succenduntur ardoribus,
ex diversitate humorum atque pituitae diversa supplicia sentientes: sic ignis
qui a peccatoribus succenditur, materiam in peccatis habet, et in iniquitate,
de qua scriptum est: <i>Ardebit sicut ignis iniquitas, et sicut gramen siccum
vorabitur incendio (Isai. IX, 18)</i>.</p>

<p><i>(Cap. LI.—Vers. 1 seqq.) Audite me qui persequimini quod justum
est, et quaeritis Dominum. Attendite ad petram, unde excisi estis, et ad
cavernam laci de qua praecisi estis. Attendite ad Abraham patrem vestrum, et ad
Saram quae peperit vos: quia unum vocavi eum, et benedixi ei, et multiplivavi
eum. Consolabitur ergo Dominus Sion, et consolabitur omnes ruinas ejus, et
ponet desertum ejus quasi delicias, et solitudinem ejus quasi hortum Domini.
Gaudium et laetitia invenietur in ea, gratiarum actio et vox laudis.</i> LXX: <i>Audite
qui persequimini quod justum, et quaeritis Dominum. Attendite in robustam
petram quam excidistis, et in foveam laci quam fodistis. Respicite in Abraham
patrem vestrum, et in Saram quae peperit vos, quia unus erat et vocavi eum, et
benedixi ei, et dilexi illum, et multiplicavi eum: et te nunc consolabor, Sion.
Et consolatus sum omnia deserta ejus quasi paradisum, et ea quae ad occidentem
sunt, quasi paradisum Domini: exsultationem et laetitiam invenient in ea,
confessionem et vocem laudis.</i> Dormientibus in moerore ac dolore perpetuo,
qui succenderunt sibi ignem, et flammas robustissimas esse fecerunt, vos qui
persequimini justitiam, et quaeritis Dominum (significat autem Apostolorum et
per Apostolos credentium chorum), respicite petram, id est, Abraham patrem vestrum,
de quo excisi estis, et ad cavernam laci, de qua praecisi estis, id est, Saram
quae peperit vos. Et hoc considerate, quia cum unius et centum esset annorum,
et sterilem haberet uxorem, multiplicaverim filios ejus quasi stellas coeli,
ita ut numerum vinceret multitudo. Si ergo de uno homine tanta populorum nata
sunt millia; quid mihi grande est, ut instaurem ruinas Sion, et deserta ejus
mutem in paradisum voluptatis, et in hortum Domini quem plantavit Deus in Eden
contra Orientem: et inveniatur in ea pro diversis arboribus gaudium atque
laetitia, confessio et vox laudis? Hoc Judaei ad Zorobabel tempora referunt,
quia post Babyloniae vastitatem instaurata sit Sion, aedificatumque Templum, et
antiqua religio reddita. Sed quomodo supra <i>(ad cap. XLIX, 22, 23)</i>
dicitur ad Sion: <i>Afferent filios tuos in ulnis, et filias tuas super humeros
portabunt. Et erunt reges nutricii tui, et reginae nutrices tuae.</i> Et: <i>Ecce
isti de longe venient, et illi ab Aquilone et mari, et isti de terra australi;</i>
quando dicet Sion: <i>Angustus mihi est locus: fac mihi spatium ut habitem,</i>
quae mediocritatem excludunt illorum temporum, nec super terrena Jerusalem
impleta noscuntur: sic et hic loquitur Dominus ad eos, qui persequuntur quod
justum est, juxta illud quod alibi dicitur: <i>Quaere pacem, et persequere eam</i>
<i>(Psal. XXXIII, 5)</i>; et iterum: <i>Hospitalitatem persequentes</i> [Al. <i>sequentes</i>]
<i>(Rom. XI, 13)</i>. Et quaerunt Dominum, ut ex prioribus conjiciat
praesentia: cum multo difficiliora jam facta sint, haec quae promittuntur,
futura non dubitent. Porro juxta LXX persecutoribus justitiae dicitur, ut
aspiciant in robustissimam petram, quam exciderunt, et foveam laci quam
foderunt, id est, Dominum Salvatorem, de quo Apostolus loquitur: <i>Petra autem
erat Christus (I Cor. X, 4)</i>. Et alibi scriptum est: <i>Statuit supra
petram pedes meos (Psal. XXXIX, 3)</i>. Et iterum: <i>In petra exaltavit
me.</i> Hujus enim latus lancea perfoderunt, de quo exivit sanguis et aqua, et
hujus foderunt manus et pedes, dicente ipso Domino Salvatore: <i>Foderunt manus
meas et pedes meos, dinumeraverunt omnia ossa mea (Ps. XXI, 18)</i>.
Possumus excisam petram, sepulcrum dicere Salvatoris, in quo conditus est, et
resurgens a mortuis, innumerabiles filios genuit. Et appellatus est <i>Abraham,</i>
id est, <i>pater multarum gentium.</i> Sicut Sara prius sterilis, interpretatur
Ecclesia, quae alio nomine appellatur Sion, quam Dominus consolatus est, et
posuit deserta ejus quasi paradisum. <i>Plures</i> enim <i>filii desertae,
magis quam ejus quae habet virum.</i> Quodque dicitur: <i>Et ea quae ad
Occidentem sunt, ponam in paradisum Domini,</i> sive <i>in hortum Dei,</i>
significat illud, quod sedentibus in tenebris et umbra mortis lux repentina
surrexit. Pro paradiso, in cujus loco nos <i>delicias</i> vertimus, in Hebraico
ponitur EDEN <span dir=RTL>(&#1506;&#1491;&#1503;)</span><span
dir=LTR></span><span dir=LTR></span>, de quo in principio Geneseos scriptum
est. Et hoc notandum, quod in Sion, quae comparatur paradiso Dei, aliud esse
non debeat, nisi gaudium et laetitia, confessio et vox laudis, ut quod in
coelis facturi sunt sancti cum Angelis Dei, hoc etiam in terra jugi in Domini
laude meditentur.</p>

<p><i>(Vers. 4, 5.) Attendite ad me, populus meus, et tribus mea, me
audite: quia lex a me exiet, et judicium meum in lucem populorum requiescet.
Prope est justus meus egressus est salvator meus: et brachia mea populos
judicabunt. Me insulae exspectabunt, et brachium meum sustinebunt.</i> LXX: <i>Audite
me, audite me, populus meus, et reges, ad me attendite: quia lex a me
egredietur, et judicium meum in lucem gentium. Appropinquat cito justitia mea,
et egredietur sicut lux salutare meum: et in brachio meo gentes sperabunt. Me
insulae exspectabunt, et in brachio meo sperabunt.</i> Semel in Hebraico
dicitur: <i>Attendite,</i> secundo juxta Septuaginta, <i>audite me, audite me;</i>
ut doceat nos et auribus corporis, et sensu animae audire debere. Provocaturque
gentium multitudo, quae est populus Dei, ut diligenter audiat quae dicuntur, de
quo Zacharias: <i>Confugient,</i> inquit, <i>gentes multae ad Dominum, et erunt
ei in populum (Zach. II, 11)</i>. Sive ut quidam volunt, populus
appellatur reliquiae ex Israel credentium; et tribus, sive gentes, hi qui
crediderunt ex multitudine nationum, dicente nationibus Moyse in Deuteronomii
Cantico: <i>Laetamini gentes cum populo ejus (Deut. XXXII, 43)</i>. Pro <i>tribu,</i>
quam nos interpretati sumus, Theodotio, <i>genus:</i> Symmachus, <i>gentem:</i>
LXX, <i>reges,</i> transtulerunt. Nos enim sumus, et tribus, et gens, et genus
Domini regale et sacerdotale, qualis fuit et Abraham, qui rex appellatus est,
et caeteri sancti, de quibus scriptum est: <i>Nolite tangere Christos meos (Ps.
CIV, 15)</i>. Quid est quod jubetur audire? <i>Quia lex,</i> inquit, <i>a me
egredietur, et judicium meum in lucem populorum,</i> sive <i>gentium.</i> Hic
lex Evangelii ostenditur spiritualis, quae exiet de Sion; non Moysi, quae olim
in Sina data est; judiciumque meum in lucem gentium procedet, per quod statuit
atque decrevit omnes gentes esse salvandas. Ac ne forsitan putaremus longo post
tempore quod promisit esse venturum, infert, <i>prope est justus meus,</i> sive
<i>justitia.</i> Christus enim a Patre factus est nobis sapientia et redemptio <i>(I
Cor. I)</i>, sanctitas ac justitia, et omnia quibus virtus nominibus
appellatur. Pulchreque dicitur, justitia processura, ut nequaquam una gens, sed
omnis salvetur orbis. Quod autem Salvator, sive salus, quod Hebraice dicitur
Jesus, appelletur Filius Dei, qui missus a patre est, Simeon tenens puerum in
ulnis suis, loquitur: <i>Nunc dimittis servum tuum, Domine, quoniam viderunt
oculi mei salutare tuum, quod praeparasti in conspectu omnium populorum, lumen
in revelationem gentium (Luc. XI, 29 et seqq.)</i> Quodque sequitur: <i>Et
brachia mea populos judicabunt.</i> Sive juxta LXX, <i>et in brachio meo gentes
sperabunt,</i> vel hoc significat, quod omnes virtute illius judicentur, vel
quod in Christum, qui est brachium et fortitudo Dei, omnes crediturae sint
nationes. Dicitur et in alio loco: <i>Tuum brachium cum potentia. Confortetur
manus tua, et exaltetur dextera tua (Ps. LXXXVIII, 14)</i>. Et iterum: <i>Cantate
Domino canticum novum: salvabit sibi dextera ejus, et brachium sanctum illius</i>
<i>(Ps. XXVII, 1, 2)</i>. Dextera enim et brachium Domini, ipse est qui prius
perditos salvavit sibi, ut nullus periret de his quos ei Pater dederat <i>(Joan.
XVII)</i>. Quod autem insulae, vel animae Sanctorum, quae in persecutionibus
mundi istius firma in Deum solidatae sunt fide, vel Ecclesiarum ex gentibus
multitudo dicatur, crebro exposuimus. Et sicut brachium Domini, Salvatorem: sic
brachia ejus quae populos judicent, omnes sanctos possumus intelligere, in
quibus Deus mundum judicabit.</p>

<p><i>(Vers. 6.) Levate in coelos oculos vestros, et videte sub terram
deorsum: quia coeli sicut fumus liguescent, et terra sicut vestimentum
atteretur: et habitatores ejus sicut haec interibunt. Salus autem mea in
sempiternum erit, et justitia mea non deficiet.</i> LXX: <i>Levate in coelum
oculos vestros, et inspicite terram deorsum, quoniam coelum sicut fumus
firmatum est. Terra autem sicut vestimentum veterascet, et habitatores ejus
sicut haec morientur. Salutare autem meum in sempiternum erit, et justitia mea
non deficiet.</i> Hoc est quod Dominus loquitur in Evangelio: <i>Coelum et
terra transibunt: verba autem mea non praeteribunt (Mat. XXIV, 35)</i>.
Et David in psalmo canit: <i>A principio tu, Domine, terram fundasti, et opera
manuum tuarum sunt coeli. Ipsi peribunt, tu autem permanes, et omnes sicut
vestimentum veterascent; et sicut pallium involves eos, et mutabuntur (Ps.
CI, 26)</i>. Ex quo ostenditur, perditionem coelorum non interitum sonare, sed
mutationem in melius. De quibus dicitur: <i>Erit coelum novum, et terra nova:
quae ego faciam permanere in conspectu meo (Apoc. XXI, 2)</i>. Si enim
de sanctis scriptum est: <i>Omnes quidem dormiemus, sed non omnes immutabimur</i>
<i>(I Cor. XV, 51)</i>: et in quatuor psalmorum titulis egitur: <i>Pro his qui
immutabuntur:</i> quanto magis hoc de coelo ac sole stellisque credendum est,
quando luna solis lumen accipiet et sol septuplo fulgore rutilabit? Unde et
omnis creatura congemiscit et parturit, exspectans revelationem filiorum Dei,
ut mutetur in melius <i>(Rom. VIII)</i>. Et non solum animae hominum, quae
immortales sunt: sed et corpora commutentur in glorificatam substantiam. <i>Oportet
enim corruptivum hoc induere incorruptionem, et mortale hoc induere
immortalitatem (I Cor. XV, 53)</i>. Cum autem coelum veterascat et
terra, consequenter et ea quae coeli circulo continentur, et homines, qui sunt
habitatores terrae, sicut haec morientur: non in interitum sui, sed in
abolitionem vilitatis antiquae, et innovationem futurae gloriae; quando <i>fulgebunt
justi sicut sol (Matth. XIII, 43)</i>; et abeuntibus praeteritis atque
antiquis, facta fuerint omnia nova. Quidam perire et veterascere, pro
abolitione et morte accipiunt. Juxta illud quod in catholica Epistola legimus: <i>Coeli
qui nunc sunt et terra, eodem verbo reservata sunt igni.</i> Et iterum: <i>Elementa
ardentia solventur (II Pet. III, 7)</i>. Quae quidem et philosophorum
mundi opinio est, omnia quae cernimus igni peritura. Unde et Apostolus: <i>Pertransit,</i>
ait, <i>figura mundi hujus, contemplantibus nobis, non ea quae videntur, sed
quae non videntur. Quae enim videntur, temporalia sunt: quae autem non
videntur, aeterna (I Cor. VII, 32)</i>. Tale quid et Joannes apostolus
scribit: <i>Mundus pertransit, et desiderium ejus (I Joan. II, 17)</i>.
Et in Hebraico dicitur: <i>Coeli sicut fumus liquescent.</i> Sive juxta Aquilam
et Symmachum, <i>comminuentur in nihili,</i> et in salis modum conterentur et
evanescent, quorum prior dixit, <span class=g>&#7969;&#955;&#8055;&#963;&#952;&#951;&#963;&#945;&#957;</span>;
alter, <span class=g>&#7937;&#955;&#8055;&#963;&#959;&#965;&#963;&#953;&#957;</span>;
quod a comminutione et deliquio salis <span class=g>&#7952;&#964;&#965;&#956;&#959;&#955;&#959;&#947;&#8055;&#945;&#957;</span>
trahere manifestum est. Pro quo miror quid dicere voluerint Septuaginta, <i>coelum
sicut fumus firmatum est:</i> si enim firmitas pro robore accipitur, quomodo
fumo quod firmum est, comparatur? Nisi forsitan possumus hoc dicere, quod omnis
coelorum firmitas et robur et fortitudo, vento inanissimo et fumo, qui in auras
solvitur, coaequetur juxta Ecclesiasten: <i>Vanitas vanitatum, et omnia vanitas</i>
<i>(Eccl. I, 2)</i>. Illudque dicendum, quod si coelum et terra peribunt atque
veterascent, qua consequentia habitatores ejus sicut ista moriantur atque
dispereant; cum animas esse perpetuas, et resurrectura corpora noverimus? Ex
quo perspicuum est, coelum et terram non perire, et in nihili redigi; sed in
melius commutari.</p>

<p><i>(Vers. 7, 8.) Audite me qui scitis justum, populus</i> [Vulg.
addit <i>meus</i>]: <i>lex mea in corde eorum. Nolite timere opprobrium
hominum, et blasphemias eorum ne metuatis. Sicut enim vestimentum, sic comedet
eos vermis: et sicut lanam, sic devorabit eos tinea. Salus autem mea in
sempiternum erit, et justitia mea in generationes generationum.</i> LXX: <i>Audite
me qui scitis judicium, populus meus: cujus lexmea in corde eorum. Nolite
timere opprobrium hominum, et contemptu eorum ne vincamini. Sicut enim
vestimentum consumentur tempore, et sicut lanae comedentur a tinea. Justitia
autem mea in aeternum erit, et solus mea in generationes generationum.</i> Qui
supra dixerat: <i>Lex a me egredietur, et judicium meum in lucem gentium:</i>
nunc ad eosdem loquitur, qui sciunt judicium ejus, et legem illius habent in
cordibus suis, ut omnia cum judicio faciant, et habeant legem quam per Jeremiam
Dominus pollicetur, dicens <i>(Jer. XXXI, 31 et seqq.)</i>: <i>Statuam
testamentum novum, non juxta testamentum quod disposui patribus eorum: sed
statuam testamentum, dans leges meas in mentibus eorum: et super cor eorum
scribam eas; et ero eorum Deus, et ipsi erunt populus meus:</i> ut nequaquam
vivant juxta litteram, sed juxta spiritum, instaurantes naturalem legem in
cordibus suis, de qua scribit et Apostolus: <i>Cum enim gentes, quae non habent
legem, naturaliter ea quae legis sunt faciunt: isti legem non habentes, sibi
ipsi sunt lex, qui ostendunt opus legis scriptum in cordibus suis (Rom.
II, 14)</i>. De qua lege significatur in psalmo: <i>Os justi meditabitur
sapientiam, et lingua ejus loquetur judicium. Lex Dei ejus in corde illius: et
non supplantabuntur gressus ejus (Ps. XXXVI, 30, 31)</i>. Et quia
sciebat spiritus prophetalis, multas persecutiones credentibus fore, exhortatur
eos ad fortitudinem, immo ad contemptum eorum qui eos persecuturi sunt. Quod et
Dominus in Evangelio loquebatur: <i>Nolite timere eos qui occidunt corpus,
animam autem non possunt occidere: sed potius eum timete, qui potest animam et
corpus perdere in gehennam (Matth. X, 28)</i>. Et in alio loco: <i>Gaudete,
cum omne malum dixerint adversum vos mentientes (Ibid., V, 11)</i>.
Sicut enim vestimentum consumitur verme, vel tempore; et sicut lanae a tinea
devorantur: sic omne persecutorum opprobrium cum persecutoribus pertransibit.
Unde et Apostoli gloriabantur, quod digni essent habiti pro Domino pati
contumelias <i>(Act. V)</i>. Gloriabantur autem, quia salus et justitia Domini,
quae eis victoriam et praemia repromiserat, id est, Dominus atque Salvator
permaneat in aeternum, sive in utraque generatione prioris populi et
posterioris, qui adventum illius receperunt, de quo et supra dicitur: <i>Prope
est justus meus, egressus est salvator meus</i>.</p>

<p><i>(Vers. 9 seqq.) Consurge, consurge; induere fortitudine brachium
Domini. Consurge sicut in diebus antiquis in generationibus saeculorum. Numquid
non tu percussisti superbum, vulnerasti draconem? Numquid non tu siccasti mare,
aquam abyssi vehementis, qui posuisti profundum maris viam, ut transirent
liberati? Et nunc qui redempti sunt a Domino, revertentur et venient in Sion
laudantes; et laetitia sempiterna super capita eorum: gaudium et laetitiam
tenebunt, fugiet dolor et gemitus.</i> LXX: <i>Exsurge, exsurge Jerusalem et
induere fortitudine brachii tui. Exsurge sicut in principio diei, sicut
generatio sempiterna. Nonne tu es quae excidisti latitudinem, dissolvisti
draconem? Nonne tu es quae desertum fecisti mare, aquas abyssi multas: quae
posuisti profundum maris viam transitus, his qui fuerant liberati et redempti?
A Domino enim reducentur, et venient in Sion cum laetitia et exsultatione
aeterna. In capite enim eorum laus et laetitia apprehendet eos. Fugiet dolor et
moeror et gemitus.</i> Nomen <i>Jerusalem,</i> quod hic a LXX additum est, nec
in Hebraeo habetur, nec ullus trium Interpretum posuit, unde obelo praenotandum
est, et sic cum superiori sensu sequens capitulum copulandum. Dominus credentes
in se fuerat cohortatus, dicens: <i>Nolite timere opprobrium hominum, et
blasphemias eorum ne metuatis.</i> Salutemque suam et justitiam sempiternam eis
promiserat in auxilium, quae non est alia praeter Christum, brachium Domini, de
quo supra dixerat: <i>Et in brachium meum gentes sperabunt.</i> Unde populus
loquitur ad brachium Domini, et ejus deprecatur adventum, et promissum implorat
auxilium dicens: <i>Consurge, consurge: induere fortitudine, brachium Domini.</i>
Consurge sicut in diebus antiquis, et omnem tuam exerce fortitudinem, ut qui
per multa saecula Sanctos tuos de periculis liberasti, etiam nos tua
fortitudine protegas. Tu es enim qui percussisti superbum, vulnerasti draconem,
regem videlicet Aegypti Pharaonem, qui et in Ezechiel draco magnus appellatur <i>(Ezech.
XXIX)</i>. Tu siccasti mare Rubrum, ut per aquas vehementissimas, et profunda
maris, viam tuus populus reperiret, et Aegyptios fugeret persequentes. Qui
igitur ista fecisti: nunc quoque redemptos et liberatos sanguine tuo, reduc in
Sion, et in coelestem Jerusalem, sive in Ecclesiam quam tibi tuo sanguine
praeparasti: in qua cum fuerint, gaudebunt laetitia sempiterna, et dicent: <i>Domine,
ut scuto bonae voluntatis tuae coronasti nos (Ps. V, 13)</i>. Habebunt
enim gaudium atque laetitiam, fugiente dolore et gemitu. Hoc juxta Hebraicum.
Caeterum juxta LXX Jerusalem, id est, peccatrix anima provocatur ut induat
fortitudinem brachii sui, et priora assumat opera, sicut fuerat antequam
caderet: quando in die versabatur et luce. Tu es enim, inquit, quae superasti
latam et spatiosam viam quae ducit ad mortem: et dissipasti draconem, colubrum
tortuosum: de quo et in Psalmis legitur: <i>Tu contrivisti capita draconum in
aquis (Ps. LXXIII, 13)</i>. Memento prioris fortitudinis tuae, quod
saeculi hujus calcaveris mare, et illud feceris esse desertum, et viam
repereris in mediis fluctibus. Unde et Apostolus Petrus per mare hujus saeculi
transivit ad Dominum, et qui fide ambulabat, coepit infidelitate mergi: nisi
quod dextera Domini sustentatus est. Sicut igitur prior victoria Domino
auxiliante concessa est: sic et reversis post poenitentiam, et audientibus: <i>Numquid
qui cadet, non surget? dicit Dominus (Jer. VIII, 4)</i>. Et, <i>Convertimini
ad me, filii convertentes; et ego sanabo contritiones vestras (Ibid.,
III)</i>, ipse porriget manum, et reducet eos in Sion, speculam culmenque
virtutum, cum gaudio atque laetitia sempiterna, et ponet in capite eorum laudem
atque laetitiam. Sapientis enim oculi in capite ejus; et hanc habebunt coronam,
istoque diademate protegentur, ut semper gaudeant et laudent Dominum, quia pro
dolore, moerore et gemitu successerint gaudia.</p>

<p><i>(Vers. 12, 13.) Ego, ego ipse consolabor vos. Quis tu, ut timueris</i>
[Vulg. <i>timere] ab homine mortali, et a filio hominis, qui quasi fenum ita
arescet? Et oblitus es Dei factoris tui, qui tetendit coelos, et fundavit
terram: et formidasti jugiter tota die a facie furoris ejus, qui te tribulabat;
et paraverat ad perdendum. Ubi nunc est furor tribulantis? Cito veniet gradiens
ad aperiendum, et non interficiet usque ad internecionem: nec deficiet panis
ejus. Ego autem sum Dominus Deus tuus, qui conturbo mare, et intumescunt
fluctus ejus: Dominus exercituum nomen meum. Posui verba mea in ore tuo: et in
umbra manus meae protexi te, ut plantes coelos et fundes</i> [Vitiose erat <i>effundas]
terram, et dicas ad Sion: Populus meus es tu.</i> LXX: <i>Ego sum, ego sum ipse
qui consolor te. Scito quae fueris et timueris ab homine mortali, et a filio
hominis, qui quasi fenum arefacti sunt, et oblitus es Dei factoris tui: qui
fecit coelum, et fundavit terram, et timebas semper cunctis diebus faciem
furoris tribulantis te, sicut cogitavit auferre te; et nunc ubi est furor
tribulantis te? Cum enim salva facta fueris, non stabit, neque permanebit et
non occidet in corruptionem, et non deficiet panis ejus quia ego Deus tuus qui
conturbo mare, et sonare facio fluctus ejus. Dominus sabaoth nomen mihi. Ponam
verba mea in ore tuo, et in umbra manus meae protegam te: in qua statui coelum,
et fundavi terram; et dicet Sion, populus meus es tu.</i> Credentium populus
brachium Domini, qui ipse est Dei virtus Deique sapientia, fuerat deprecatus,
ut consurgeret, et sibi praeberet auxilium, et illo pugnante pro sanctis,
gaudium atque laetitiam, fugato dolore et gemitu, possiderent. Itaque vel
brachium Domini, vel Dominus ipse respondit: <i>Ego sum, ego sum;</i> et nequaquam
per Prophetas, sed ipse vos consolabor: Deus misericordiarum, et Pater totius
consolationis. Mirorque quomodo, me dicente supra: <i>Nolite timere opprobrium
hominum et blasphemias eorum ne metuatis,</i> timueritis persecutorum rabiem,
et nescieritis eos esse mortales, qui instar foeni arescunt repente, et
pereunt. Et certe eo tempore quo illos metuebas, oblitus es Domini factoris
tui. Si enim mei semper memoria in tuo fuisset corde versata, numquam timuisses
homines, qui in cinerem dissolvendi sunt. Et cujus oblitus es? Dei qui coelos
incredibili virtute suspendit, et terram stabili mole fundavit. Et timuisti
adversarios tuos, non ad breve, quod poterat tibi aliqua ex parte concedi; sed
jugiter et tota die, ut cum haberes lumen fidei, tenebrae te formidinis
possiderent, et ejus qui te putabat esse periturum. Ubi est ergo nunc
persecutorum superbia? Ubi potentia saecularis, qua in te ore rabido
saeviebant? Cito veniet filius meus, gradiens et conculcans adversarios tuos,
ut aperiat tibi viam victoriae: sive ut inferos reseret, qui non interficiat
usque ad internecionem; sed velit salvare conversos. Denique panis illius, qui
interpretatur, Evangelio probante, doctrina, nunquam deficiet, sed semper
volentibus ad vescendum patebit. Simulque apostropham facit ad Filium, quem
cito promittit esse venturum, et cujus panem dicit esse perpetuum: quod ipse
sit juxta dispensationem carnis assumptae Dominus Deus ejus, qui conturbari
faciat mare, et intumescere fluctus ejus, ut adversum servos suos persecutorum
infletur superbia, quae iterum, auxiliante Domino, conquiescat. Dicitque, quod
posuerit verba sua in ore ejus. Quidquid enim Filius loquitur, verba Patris
sunt, et in umbra manus suae protexerit eum. Et idcirco protectus sit ut
plantet coelos novos, et fundet terram novam, et dicat ad Sion, hoc est, ad
Ecclesiam: <i>Populus meus es tu.</i> Ergo Sion non est alia, nisi populus Dei.
Symmachus in eo loco, ubi nos diximus, <i>Cito veniet gradiens ad aperiendum,
et non interficiet usque ad internecionem,</i> ita interpretatus est: <i>Cito infernus
aperietur, et non morietur in corruptionem,</i> subauditur Christus, qui in
quinto decimo psalmo loquitur: <i>Non derelinques animam meam in inferno, nec
dabis sanctum tuum videre corruptionem.</i> In eo quoque loco ubi nos juxta
Hebraicum et Aquilam vertimus: <i>Posui verba mea in ore tuo, et in umbra manus
meae protexi te, ut plantes coelos, et fundes terram, et dicas ad Sion: populus
meus es tu,</i> ille sic transtulit: <i>Ponam verba mea in ore tuo, et in umbra
manus meae protegam te, in qua plantavi coelum, et fundavi terram, et ut dicam
Sion: populus meus es tu.</i> Juxta LXX, ad omnem credentium dicitur animam,
quia creata ad imaginem et similitudinem Dei, suam ignoraverit dignitatem; sed
timuerit hominem et filium hominis, qui solum potest corpus occidere, et immortalem
se esse nescierit, nec dixerit cum Propheta: <i>Dominus illuminatio mea et
salvator meus, quem timebo? Dominus protector vitae meae, a quo trepidabo (Ps.
XXVI, 1, 2)</i>? Et iterum: <i>Dominus adjutor meus, non timebo quid faciat
mihi homo. Dominus auxiliator meus, et ego despiciam inimicos meos (Ps.
CXVII, 6, 7)</i>. Quid sit autem homo, alio versiculo demonstratur: <i>In
Domino sperabo: non timebo quid faciat mihi caro (Ps. LV, 5)</i>. Unde
et nunc dicitur: Timuisti ab homine mortali, et a filio hominis, qui sicut
foenum arefacti sunt. Omnis enim caro foenum, et omnis gloria ejus quasi flos
foeni <i>(Isai. XL)</i>, et territa judicis potestate, oblita es quod ipse
esset protector tuus, qui coelum fecit et terram, et omnia elementa quae
cernimus; vel eos coelos qui portant imaginem supercoelestis, et eam terram
quae sementem Domini multiplicat. Illud autem &amp;break; quod supra dicitur: <i>Et
non occidet in corruptionem, et non deficiet panis ejus,</i> de Theodotionis
editione ex Hebraico additum est. Ipse conturbat mare, et sonare facit fluctus
ejus cui et in Psalmis canitur: <i>Tu dominaris fortitudini maris et
commotionem fluctuum ejus tu mitigas (Ps. LXXXVIII, 10)</i>. In Jeremia
quoque scriptum est: <i>Me non timebitis, dicit Dominus, et a facie mea non
formidabitis, qui posui arenas terminum mari, praeceptum sempiternum quod non
praeteribit (Jerem. V, 22)</i>? Turbata sunt maria, quando sagena Domini
extraxit piscium multitudinem <i>(Matth. XIII)</i>. Et posuit Dominus verba sua
in ore credentis, et in umbra manus suae protexit eum. Qui et in Evangelio loquitur:
<i>Quando tradiderint vos, nolite cogitare, quomodo aut quid loquamini; dabitur
enim vobis in illa hora quid loquamini. Non enim vos estis qui loquimini; sed
spiritus patris vestri, qui loquitur in vobis (Matth. X, 19, 20)</i>. Et
in alio loco dicit ad justum: <i>Dilata os tuum et implebo illud (Ps.
LXXX, 12)</i>. Et iterum: Aperi os tuum verbo Dei: <i>Dominus enim dabit verbum
evangelizantibus virtute multa.</i> Unde ad interiorem Jeremiae hominem
loquitur Deus, postquam tetigit os ejus: <i>Ecce ego dedi sermones meos in ore
tuo (Jerem. I, 9)</i>. Qui poterat cum Psalmista canere: <i>Misit in ore
meo canticum novum, hymnum Deo nostro (Ps. XXXIX, 4)</i>. Quis autem
haec operatus est omnia, nisi Dominus atque Salvator, qui coelum fecit et
terram, et dicit Sion: <i>Populus meus es tu?</i> Quod propriae Ecclesiae
convenit de gentibus congregatae. Et in Osee credentibus pollicetur, dicens: <i>Vocabo
non populum meum, populum meum: et ipse dicet mihi: Deus meus es tu (Osee.
II, 24)</i>.</p>

<p><i>(Vers. 17 seqq.) Elevare, elevare, consurge Jerusalem, quae
bibisti de manu Domini calicem irae ejus: usque ad fundum calicis soporis
bibisti, et potasti usque ad feces. Non est qui sustentet eam, ex omnibus
filiis quos genuit: et non est qui apprehendat manum ejus, ex omnibus filiis
quos enutrivit. Duo sunt quae occurrerunt tibi, quis contristabitur super te?
vastitas et contritio, et fames, et gladius: quis consolabitur te?</i> LXX: <i>Exsurge,
exsurge, elevare Jerusalem, quae bibisti de manu Domini calicem furoris ejus.
Calicem enim ruinae</i> <span class=g>&#954;&#972;&#957;&#948;&#965;</span> <i>furoris
ebibisti et evacuasti: et non erat qui consolaretur te ex omnibus filiis tuis
quos genuisti; et non erat qui apprehenderet manum tuam: neque ex omnibus
filiis tuis, quos exaltasti. Duo haec contraria tibi: quis contristabitur
tecum? ruina et contritio, fames et gladius: quis consolabitur te?</i>
Jerusalem et Sion esse <span class=g>&#948;&#965;&#974;&#957;&#965;&#956;&#959;&#957;</span>
saepe docui: quarum <i>Sion,</i> quae interpretatur <i>specula,</i> eo quod in
monte sita sit, arx vocatur: reliqua autem urbis pars, <i>Jerusalem</i>
dicitur, quae prius appellabatur <i>Jebus</i> et <i>Salem:</i> quam nunc
Propheta cohortatur ut surgat, quae prius negatione corruerat, dicens in Domini
passione: <i>Crucifige, crucifige talem: non habemus regem nisi Caesarem (Joan.
XIX, 15)</i>: et agat poenitentiam, et captivitatis sentiat malis, cur suum
offenderit Creatorem. Solent medici amarissimam antidotum, quae ex gustu nomen
accepit, dare stomacho nauseanti, ut noxios humores evomat, et possit coctos
cibos atque digestos in alvum transmittere, quos flegmatum magnitudo digeri non
sinebat. Igitur et Jerusalem, quae bibit de calice furoris Domini, et de <span
class=g>&#954;&#972;&#957;&#948;&#965;</span> ejus, quem Symmachus <i>craterem</i> interpretatus est, et quem juxta Geneseos
librum, Joseph in sacculo fratris Benjamin jussit abscondi <i>(Genes. XLIV)</i>,
jubetur de ebrietate consurgere, eo quod biberit, et vacuefecerit, et potaverit
eum usque ad feces: quod tres uno indicavere sermone, <span
class=g>&#917;&#958;&#949;&#963;&#964;&#961;&#940;&#947;&#947;&#953;&#963;&#945;&#962;</span>.
Hic est calix de quo in Psalmis legimus: <i>Calix in manu Domini vini meri
plenus mixto. Et inclinavit ex hoc in illud, verumtamen fex ejus non est
exinanita: bibent omnes peccatores terrae (Ps. LXXIV, 9, 10)</i>. De quo
et ad Jeremiam Deus loquitur: <i>Sume calicem vini meri de manu mea: et
propinabis cunctis gentibus, ad quas ego mittam te. Et bibent et voment, et
insanient a facie gladii, quem ego mittam in medio eorum (Jerem. XXV,
15, 16)</i>. Cumque aliis gentibus, et Jerusalem, urbibusque Judaeae propinasse
se dicat, infert: <i>Sic dicit Dominus Omnipotens Deus Israel: Bibite et
inebriamini, et evomite: et cadite a facie gladii, quem ego mittam in medio
vestri (Jer. XXV, 27)</i>. Et notandum quod calix iste furoris Domini,
gladius ejus sit, qui in medio mittitur peccatorum. In quo quaestio nascitur:
quomodo post potum, ebrietatem vomitumque et ruinam, in Jeremia dicatur
Jerusalem non posse consurgere, et nunc per Isaiam loquatur ad eam: <i>Elevare,
elevare, consurge Jerusalem.</i> Quae ita solvitur: Quamdiu quis bibit calicem,
et inebriatur, et insanit, vomitque, et corruit, non eum posse consurgere,
necdum enim epotavit calicem Domini, nec pervenit ad feces, ut eum usque ad
fundum biberit. Nunc autem ad Jerusalem de praeterito dicit tempore: <i>quae
bibisti de manu Domini calicem furoris ejus:</i> et non, quae bibis. Simulque
considerandum, quod non propheta, non Apostolus exinde fuerit in Judaea, qui
eam consolatus sit, et apprehenderit manum ejus, et jacentem elevaverit. Ex quo
manifestum est, quod post ultimam captivitatem ista dicantur: alioquin in
Babylone et post Babylonem, Ezechiel et caeteros Prophetas habuisse eam, narrat
historia. Quod autem dicit: <i>Duo sunt, quae occurrerunt tibi,</i> sive <i>duo
haec contraria tibi: quis contristabitur super te?</i> Et pro duobus, infert
quatuor: vastitatem et contritionem, famem et gladium: illi simile est quod in
Psalterio canitur: <i>Semel locutus est Deus, duo haec audivi: quia potestas
&amp;break; Dei est, et tibi, Domine, misericordia: quia tu reddes unicuique
juxta opera sua (Ps. LXI, 12, 13)</i>. Et ibi enim semel loquitur Deus,
quod omnipotens sit, et duo audit Propheta, quod omnipotentia illius in utraque
parte praevaleat, ut et poenitentibus tribuat misericordiam, et permanentibus
in peccato reddat supplicia quae merentur. Juxta quod et in alio loco duo
occurrerunt Jerusalem, quae singula bina habent. Ruinam enim, sive vastitatem
sequitur contritio: famem et gladium interitus. Possumus haec juxta anagogen,
et super anima intelligere peccatrice, quae nolens bibere calicem furoris
Domini, dicit in psalmo: <i>Domine, ne in furore tuo arguas me, neque in ira
tua corripias me (Ps. VI, 1)</i>. Si autem biberit, bonum est ei sua
sentire supplicia, et audire Dominum dicentem: Cum ira furoris mei transierit,
rursum curabo. Et alibi: <i>Numquid qui cadit non resurget, dicit Dominus (Jerem.
VIII, 4)</i>?</p>

<p><i>(Vers. 20.) Filii tui projecti sunt, dormierunt in capite omnium
viarum, sicut oryx illaqueatus: pleni indignatione Domini, increpatione Dei
tui.</i> LXX: <i>Filii tui indigentes et dormientes in capite omnium viarum:
sicut beta semicocta, pleni furoris Domini, et deficientes a Domino Deo.</i>
Pro beta semicocta, reliqui interpretes, <i>orygem captum et illaqueatum,</i>
transtulerunt, qui Hebraice appellatur THO <span
dir=RTL>(&#1514;&#1493;&#1488;)</span><span dir=LTR></span><span dir=LTR></span>,
quod genus bestiae nascentis in eremo, in Levitico et Deuteronomio ponitur. Pro quo LXX Syra lingua opinati sunt <i>thoreth,</i> quae
dicitur <i>beta.</i> Hoc de nomine transeamus ad sensum. Filii tui sicut oryx
venatorum laqueis irretitus, dormierunt in compitis et plateis, et super nudam
humum nuda membra ponentes, indignationem Domini et increpationem Dei sui,
propriis miseriis indicarunt. Porro juxta Septuaginta: qui noluerint habere
divitias spirituales in omni verbo, et scientia, et operibus bonis; sed fuerint
pauperes qui non sustinent comminationem, nequaquam habitabunt in domibus, quae
virtutibus exstruuntur, sed in principiis viarum, et in exitu tangentes omnia,
et omnia relinquentes. Qui recte dormire dicuntur illo somno, de quo scribitur:
<i>Dormierunt somnum suum, et invenerunt nihil (Ps. LXXV, 6)</i>. Quo
somno consopivit eos rex Assyrius. Et comparantur betae semicoctae, quod genus
oleris est vilissimi et fragilissimi. De quibus oleribus puto illud in Psalmis
dici: <i>Ne zeleris in malignantibus, neque aemuleris facientes iniquitatem.
Quoniam sicut foenum velociter arescent, et sicut olera herbarum cito decident</i>
<i>(Ps. XXXVI, 1, 2)</i>. Est enim aegrotantium cibus. Qui semel incredulus
est, appellatur beta cruda. Qui autem simplici contentus fide, absque ratione
et dogmatum veritate facit opera justitiae, potest dici beta cocta. Porro qui
inter vitia atque virtutes medius fluctuat, et duplici corde accedit ad
servitutem Dei, iste rectissime vocatur beta semicocta, ad quem et in
Apocalypsi Joannis loquitur Deus: <i>Utinam aut calidus esses aut frigidus:
nunc autem quia tepidus es, evomam te (Apoc. III, 15, 16)</i>. Qui
tepidi et dormientes, pleni sunt furoris Domini, et dissoluti, sive deficientes
per Dominum Deum: non quo Dominus dissolutionis eorum causa sit, qui mortem non
fecit, nec delectatur in perditione viventium: sed quo qui in Lege peccaverint,
per Legem judicentur, quae operatur iram Dei his qui praevaricatores ejus sunt.</p>

<p><i>(Vers. 21 seqq.) Idcirco audi haec, paupercula et ebria non a
vino. Haec dicit dominator tuus Dominus et Deus tuus, qui pugnavit pro populo
suo: Ecce tuli de manu tua calicem soporis, fundum calicis indignationis meae:
non adjicies ut bibas illum ultra. Et ponam illum in manu eorum, qui te
humiliaverunt, et dixerunt animae tuae: incurvare ut transeamus, et posuisti ut
terram corpus tuum, et quasi viam pertranseuntibus.</i> LXX: <i>Propterea audi,
humiliata et ebria non a vino. Sic dicit Dominus Deus qui judicat populum suum:
Ecce tuli de manu tua calicem ruinae,</i> <span class=g>&#954;&#972;&#957;&#948;&#965;</span>
<i>furoris mei: et non adjicies bibere illum ultra: et dabo eum in manus eorum,
qui te inique oppresserunt, et humiliaverunt: qui dixerunt animae tuae,
inclinare ut transeamus, et posuisti aequalia terrae media tua a foris
transeuntibus.</i> O Jerusalem, cui dixi: Elevare, elevare, consurge, et age
poenitentiam: quia bibisti de manu Domini calicem furoris ejus, et epotasti eum
usque ad feces: et filii tui, qui in toto orbe dispersi sunt, ductique captivi
jacuerunt in plateis, et in capitibus viarum; scito te esse pauperculam et
humiliatam, et ebriam, non a vino, sed furore Domini. Idcirco si egeris
poenitentiam, et elevata surrexeris, scies calicem soporis et ruinae: sive
juxta Symmachum et Theodotionem, <i>lacerationis et commotionis,</i> de manu
tua esse tollendum: et <i>condy,</i> pro quo et in hoc loco Symmachus <i>craterem</i>
interpretatus est, te ultra non esse bibituram: sed tradendum adversariis tuis,
qui dixerunt animae tuae, <i>incurvare, ut transeamus:</i> illisque dicentibus,
voluntate propria incurvata es. <i>Et posuisti quasi terram corpus,</i> sive <i>dorsum:</i>
vel juxta Septuaginta, <i>media et cervices tuas foris transeuntibus.</i> Hoc
juxta historiam dictum sit, quod Jerusalem si elevare se voluerit, atque
consurgere, nequaquam bibat calicem furoris Domini, nec patiatur ultra quae
prius sustinuit. Caeterum ut veniamus juxta Septuaginta ad intelligentiam
spiritualem, animae dicitur humiliatae vitiis, et ebriae perturbationibus, ut
sciat Dominum habere se judicem, et de omnibus reddituram se esse rationem.
Quod si fuerit ad meliora conversa, auferendum calicem ruinae de manibus ejus,
et craterem furoris Domini, qui supplicia continebat, de quo et Ezechiel dicit
ad Jerusalem: <i>Calicem sororis tuae Samariae bibes profundum et latum, ut
inebrieris (Ezec. XXIII, 32)</i>, tradendum in manibus eorum, qui eam
humiliaverant. Haud dubium quin adversarias significet potestates, quae
dixerunt animae illius: <i>incurvare, ut transeamus.</i> In quo pariter
annotandum, quod non eam incurvaverint, nec vim fecerint, ut prius erecta
inclinaretur in terram: sed proprio arbitrio dereliquerint. Illa autem
voluntate sua posuerit cervices vel dorsum, sive totum corpus suum, non intus,
sed foris, his qui eam conculcaverint. Tale quid et in Evangelio legimus <i>(Luc.
XIII)</i>, quia decem et octo annis Satanas incurvaverat mulierem, quam Dominus
ad statum pristinum erexit, ut posset dicere: <i>Levavi oculos meos in montes,
unde veniet auxilium mihi (Ps. CXX, I)</i>; et: <i>Ad te levavi oculos
meos, qui habitas in coelo (Ps. CXXII, I)</i>.</p>

<p><i>(Cap. LII.—Vers. 1.) Consurge, consurge, induere fortitudine tua,
Sion: induere vestimentis gloriae tuae, Jerusalem civitas Sancti: quia non
adjiciet ultra, ut pertranseat per te incircumcisus et immundus.</i> LXX: <i>Exsurge,
exsurge, &amp;div; Sion: &amp;bi; induere fortitudine tua, Sion, et induere
gloria tua, Jerusalem civitas Sancta. nequaquam ultra adjiciet, ut pertranseat per
te incircumcisus et immundus.</i> Rursum et in hoc loco nomen Sion, ut superius
a LXX, additum est, et idcirco jugulatum veru. Cui ergo supra <i>(Cap. LI, 9)</i>
dixerat: <i>Elevare, elevare, consurge, Jerusalem:</i> nunc eidem loquitur: <i>Consurge,
consurge, induere fortitudine tua, Sion.</i> Quae sit autem Sion, sequens
versus ostendit: <i>Induere vestimentis gloriae tuae, Jerusalem.</i> Hoc
diximus, ut Jerusalem et Sion unam probemus urbem. Praecipiturque ei, ut
lugubria vestimenta deponat, et induatur his quae habuit antequam biberet de
manu Domini calicem furoris. Appellaturque civitas sanctuarii, hoc enim sonat
CODES <span dir=RTL>(&#1511;&#1491;&#1513;)</span><span dir=LTR></span><span
dir=LTR></span> propter templum, quod in ea conditum fuit. Sive Sancti, propter notitiam Dei: vel sancta, quia sola in orbe terrarum
acceperat legem. Unde et post resurrectionem Salvatoris apparuerunt corpora
mortuorum in civitate sancta. Quae utique propter blasphemiam et missas in
Dominum manus, sancta esse non poterat <i>(Matth. XXVII)</i>. Quodque
promittitur, si surrexerit post ruinam, et induta fuerit fortitudine et gloria
sua, nequaquam ultra transiturum per eam incircumcisum et immundum, hoc
significat, quod et Paulus Apostolus dicit: <i>Quae participatio justitiae cum
iniquitate? Quae societas luci ad tenebras? Quae conventio Christi ad Belial?
Quae pars fideli cum infidele? Quis consensus templo Dei cum idolis (I
Cor. VI, 14, 15)</i>? Quae quidem, ut exponere coepimus, et ad animae statum
universa referuntur. Quod si per poenitentiam pristinum robur receperit,
vocetur habitaculum Sancti, et fiat Templum Dei, et nequaquam per eam
incircumcisus et immundus <span class=g>&#955;&#959;&#947;&#953;&#963;&#956;&#8056;&#962;</span>
transeat. De quibus dictum est: <i>Ab occultis meis munda me, Domine, et ab
alienis parce servo tuo. Si mei non fuerint dominati, tunc immaculatus ero, et
emundabor a delicto maximo (Ps. XVIII, 13, 14)</i>. Omnia autem quae
promittuntur Sion et Jerusalem, non ut Judaei somniant ad lapides illius et
cineres favillasque dicuntur, ut instauretur in pristinum statum: sed ad
populum Jerusalem, qui occidit Prophetas, et lapidavit eos, qui ad se missi
erant <i>(Matth. XXIII)</i>, et ad extremum etiam in Dei filium misit manus.
Qui corruens in passione Christi, in resurrectione illius suscitatus est:
quando multa millia crediderunt de Judaeis, et reliquiae salvae factae sunt.
Eadem et de Ecclesia possumus dicere, quae visio pacis et specula, si in
haeresim corruerit, jubetur exire et pristinae fidei ornamenta suscipere. Et si
fuerit suscitata, sanctitatis ei et continentiae praemia promittuntur, ut
nequaquam per eam transeat incircumcisus et immundus. Quod non ad carnis
concisionem atque praeputium, sed ad operum immunditiam, sive munditiam referri
potest, ut incircumcisos et immundos vocemus, qui corporis voluptati et
libidini serviunt. Denique ad circumcisos carne, non spiritu loquitur Jeremias:
<i>Omnes gentes incircumcisae carne sunt: filii autem Israel incircumcisi sunt
cordibus suis (Jerem. IX, 26)</i>. Et beatus Apostolus de virginitate et
continentia ac nuptiis disputans, jecit in medio: <i>Circumcisus aliquis
vocatus est, non adducat praeputium. In praeputio vocatus est, non
circumcidatur (I Cor. VII, 18)</i>. Quod mihi videtur aliis verbis
dicere: Absque uxore vocatus est, et crediderit, non ducat uxorem. Vel
econtrario: habens uxorem, in Christum credidit, nequaquam divortium faciat.
Quem sensum, non solum in circumcisione et in praeputio, sed in libertate ac
servitute custodit, ut liberos vocet virgines et continentes, servos qui uxori
debitum reddant. Neque enim potestatis nostrae est praeputium adducere post
circumcisionem, juxta eos qui in Machabaeorum libro dicuntur sibi fecisse
praeputia: quod de nascentibus filiis, et non de patribus dicitur. Aut qui
liber vocatus est, magis servus est Christi <i>(Ibid., VII, 22)</i>, cum in
Christi baptismate nulla sit differentia Judaei, ethnici, Graeci, et Barbari,
viri et mulieris, liberi ac servi.</p>

<p><i>(Vers. 2, 3.) Excutere de pulvere: consurge sede, Jerusalem: solve
vincula colli tui, captiva filia Sion. Quia haec dicit Dominus: Gratis
venundati estis, et sine argento redimemini.</i> LXX: <i>Excute pulverem, et
exsurge, Jerusalem. Solve vinculum colli tui, captiva filia Sion. Quia haec
dicit Dominus: Gratis venundati estis, et sine pecunia redimemini.</i>
Nequaquam ad Jerusalem, id est, ad ruinas lapidum illius, et cineres ac
favillas Prophetae esse sermonem, sed ad populum qui habitet in ea, et quod
propter effeminationem animi filia nominetur, sequens versus ostendit, in quo
ait: <i>Solve vincula colli tui, captiva filia Sion.</i> Vere enim captivus est
populus Judaeorum, qui usque hodie Nabuchodonosor portat jugum, et peccatorum
ac blasphemiarum suarum strictus est funibus: qui gratis est venditus, et nihil
fecit dignum propter quod possit redimi. Cui et supra dicitur: <i>Ecce peccatis
vestris venundati estis: et in iniquitatibus vestris dimisi matrem vestram.</i>
Causasque reddit, cur venundati sint, cur abjecti. Quia, inquit, veni, et non
erat homo: vocavi, et non erat qui audiret. Ex quo manifestum est, ideo errori
et daemonibus eos traditos, quia non audierant clamantem: <i>Venite ad me,
omnes qui laboratis et onerati estis (Matth. XI, 28)</i>. Redimentur
autem qui voluerint credere, nequaquam argento et pecunia, sed pretioso Christi
sanguine, ut audiant per Apostolos: <i>Gratia vobis et pax (Rom. I, 7)</i>.
Non enim ob merita, sed ob gratiam et fidem Christi Deo reconciliati sumus.
Animae quoque dicitur, quae vitiorum polluta sordibus, candorem pristinae
conversationis amiserat, ut excutiat pulverem cum Apostolis, qui adhaesit
pedibus ejus <i>(Matth. X)</i>. Neque enim fieri poterat, ut quae prostrata
subjecerat cervices suas foris transeuntibus: et media terrae sociaverat,
dixeratque: <i>Humiliata est in pulvere anima mea, adhaesit terrae venter meus</i>
<i>(Ps. XLIII, 25)</i>, non imaginem terreni acceperit. A qua nos revocat
Apostolus, dicens: <i>Sicut portavimus imaginem terreni, sic portemus et
imaginem coelestis (I Cor. XV, 49)</i>. Unde qui in carne sunt, placere
Deo non possunt <i>(Rom. VIII)</i>. Non quo carnis natura damnetur, cujus
conditor Deus est, et in qua plurimi placuerunt Deo, regnantque cum Christo:
sed quo opera carnis repudientur, de quibus idem Apostolus loquitur: <i>Ego
autem carnalis sum, venundatus sub peccato (Rom. VII, 14)</i>. Denique
ad hujuscemodi homines dicit: <i>Ubi autem zelus et aemulatio in vobis est,
nonne carnales estis, et secundum hominem ambulatis (I Cor. III, 3)</i>?
Et econtrario ad sanctos: <i>Vos autem non estis in carne: siquidem Spiritus
Dei habitat in vobis.</i> Excutitur ergo pulvis, de quo scriptum est: <i>Numquid
confitebitur tibi pulvis, aut annuntiabit veritatem tuam (Ps. XXIX, 10)</i>,
ut solvantur vincula colli nostri; et nequaquam audiamus: <i>nervus ferreus
collum tuum;</i> sed cum sponsa mereamur audire: <i>Quam pulchrae sunt genae
tuae, sicut turturis: collum tuum sicut monilia (Cant. I, 9)</i>. Et
iterum: <i>Circumdedi armillas manibus tuis, et monile collo tuo;</i> ut gravi
onere liberati, et recipientes ornamenta pristina, captivi esse cessemus:
redempti ab eo, qui venit praedicare captivis remissionem. Et de quo scriptum
est <i>(Supr. XLV, 13)</i>: <i>Hic aedificabit civitatem meam, et captivitatem
populi mei reducet, non cum pretio neque cum muneribus.</i> Cui sensui et
Petrus Apostolus congruit: <i>Scientes quoniam non corruptibilibus argento et
auro redempti estis de vana vestra conversatione, patribus tradita, sed
sanguine agni immaculati (I Petr. I, 18)</i>.</p>

<p><i>(Vers. 4 seqq.) Quia haec dicit Dominus Deus: In Aegyptum
descendit populus meus in principio, ut colonus esset ibi: et Assur absque ulla
causa calumniatus est eum. Et nunc quid mihi est hic, dicit Dominus? Quoniam
ablatus est populus meus gratis: dominatores ejus inique agunt, dicit Dominus,
et jugiter tota die nomen meum blasphematur. Propter quod sciet populus meus
nomen meum in die illa: quia ego ipse qui loquebar, ecce adsum.</i> LXX: <i>Quia
sic dicit Dominus: In Aegyptum descendit populus meus, prius ut peregrinaretur
ibi: et in Assyrios violenter abducti sunt; et nunc quid erit hic, dicit
Dominus? Quia ablatus est populus meus, gratis admiramini, et ululate. Haec
dicit Dominus: Propter vos semper nomen meum blasphematur in gentibus. Propterea
sciet populus meus nomen meum in die illa: quia ego ipse qui loquebar, adsum.</i>
Arguit populum Judaeorum, et ventura praedicit. Quod qui voluntate sua in Jacob
descendit ad Aegyptios, et tempore necessitatis ac famis peregrinatus est in
terra Gessen <i>(Gen. XLVII)</i>: postea ab Assyriis, quos in nullo laeserat,
calumniam sustinuerit; et in Babylonem captivitate translatus sit <i>(IV Reg.
XVII, 25)</i>. Unde infert: <i>Et nunc quid mihi est hic, dicit Dominus?</i> Et
est sensus: nihil habeo reliqui propter quod in hac regione permaneam, de qua
populus meus ablatus est gratis, et venditus peccatis suis, et quasi oryx rete
comprehensus, vel viribus Romanorum, vel diaboli laqueis, quibus vinctus
hucusque retinetur. Ut autem ista paterentur, dominatores eorum ac magistri
inique egerunt; qui juxta Symmachum et Theodotionem, <i>ululabunt;</i> juxta
Aquilam, <i>flebunt,</i> cum tormentis traditi fuerint. Ipsi enim sunt qui
adversum Salvatorem populum concitarunt, ut consona voce clamarent: <i>Crucifige,
crucifige talem (Joan. XIX, 15)</i>. De quibus et ante jam dixerat: <i>Ipse
Dominus veniet cum senioribus populi et cum principibus ejus. Vos autem quare
succendistis vineam meam et rapina pauperis in domibus vestris (Is. III,
14)</i>? Quamobrem juxta Septuaginta loquitur ad eos: <i>Propter vos semper
nomen meum blasphematur in gentibus.</i> Et sciendum quod, <i>in gentibus,</i>
non habeatur in Hebraeo, sed absolute, <i>nomen meum jugiter blasphematur,</i>
ut subaudiatur, in synagogis vestris: qui diebus ac noctibus blasphemant
Salvatorem, et sub nomine, ut saepe dixi, Nazarenorum, ter in die in
Christianos congerunt maledicta. Illis itaque blasphemantibus et maledicentibus
Domino, populus ejus de quo crebro jam dictum est, id est, populus Christianus,
sciet nomen illius qui venturus est in nomine Patris. Et propterea sciet, quia
ipse qui prius locutus est per Prophetas, praesens erudiet populos. Juxta
Septuaginta loquitur ad Israel Deus, quod in Aegyptum voluntate descenderit.
Dicente in Deuteronomio Moyse: <i>In septuaginta animabus descenderunt patres
tui in Aegyptum (Deut. X, 22)</i>: et ab Assyriis captivi violenter
abducti sunt. Unde dicitur ad eos: Et nunc quid estis hic? quid facitis in
terra Judaea, qui post necem Prophetarum, in Dei Filium misistis manus? Aut
certe ad Angelicas potestates, et praesides Templi Angelos loquitur Deus: Quid
hic facitis, cur non relinquitis populum blasphemantem? quod et Josephus refert
<i>(Lib. VI Antiq. Judaic. c. 12)</i>: apertis repente januis Templi, et sponte
reseratis, quas multi homines claudere vix poterant, vocem de adytis Templi
exisse dicentium: <i>Transeamus ex his sedibus.</i> In quo consideranda
sermonum proprietas, quod non dixerint, recedamus, sed transeamus ad populum
gentium. Unde et velum Templi a summo usque deorsum scissum est in duas partes,
ut omnes Judaeorum caeremoniae panderentur, et eo tempore impleretur, quod in
hoc eodem Propheta dicitur: <i>Ex Sion egredietur lex, et verbum Domini de
Jerusalem. Et judicabit inter multas gentes usque in longinquum (Isai.
II, 3, 4)</i>. In omnem enim terram exivit sonus eorum, et in terminos orbis
verba eorum <i>(Ps. XVIII)</i>. Et in omni loco Deo offertur incensum, et
hostia munda <i>(Mich. III)</i>, quando propheticus sermo completus est: <i>Recordabuntur
et redibunt ad Dominum omnes fines terrae: et adorabunt in conspectu ejus omnes
familiae gentium; quoniam Domini regnum est, et ipse dominabitur gentium (Ps.
XXI, 28 seqq.)</i>. Unde dicitur ad principes Judaeorum: <i>Admiramini, et
ululate,</i> quoniam vos causa estis ruinae populi. Porro juxta anagogen hoc
possumus dicere, quod descendat in Aegyptum hujus saeculi populus Dei propria
voluntate, quando amator magis voluptatum quam Dei est, et non audit illud
propheticum: <i>Vae qui descendunt in Aegyptum ad auxilium (Isai. XXXI,
1)</i>. Qui cum vitiis fuerit delinitus, et habitaverit in loco aquarum et
fluminum, qui castitatis non habet siccitatem: tunc violenter tradetur
Assyriis, ut dominentur ei, qui eum postea in peccato arguant atque convincant.
Ipsi sunt enim et inimici et vindices, de quibus loquitur ad Israel: <i>Et nunc
quid tibi est et viae Aegypti, ut bibas aquam Geon: et quid tibi est et viae Assyriorum,
ut bibas aquam fluminum (Jer. II, 18)</i>. Qui igitur descendit in
Aegyptum, et de excelso Jerusalem ad humiliora delapsus est: vadensque Jericho,
alteram Aegyptum, a latronibus vulnera plura suscepit, dicitur ad eum: Et nunc
quid vobis est hic? quid in terra et in Ecclesia Dei vos esse simulatis, qui
studio atque omni desiderio descendistis in Aegyptum, et ab Assyriis
possidemini, captique estis: et ululare magis ac lugere debetis; quia propter
vitia vestra atque peccata, nomen Dei blasphematur in gentibus? quibus in
Ezechiele dicitur: <i>Contaminastis nomen meum in gentibus (Ezech.
XXXVI, 20)</i>. Et quomodo in Evangelio discipulis loquitur Dominus: <i>Luceat
lumen vestrum coram hominibus, ut videant bona opera vestra, et glorificent
Patrem vestrum qui est in coelis (Matth. V, 16)</i>: sic econtrario, cum
mala opera fecerimus, nomen Dei propter nos blasphematur in gentibus. Idcirco
qui habet scientiam nominis Dei, et quod ad imaginem et similitudinem illius
sit conditus, non ignorat, in luce versabitur. Et erit in die, de qua exultavit
Abraham quod vidisset eam <i>(Joan. VIII)</i>; de qua et sanctus loquitur
David: <i>Haec est dies quam fecit Dominus, exultemus et laetemur in ea (Ps.
CXVII, 24)</i>. Qui enim illuminaverunt sibi lucem scientiae, et habent lumen
sempiternum, quod credentibus repromissum est: <i>Erit tibi Dominus lux aeterna</i>
<i>(Isai. LX, 20)</i>, in die honeste ambulant, et sunt filii lucis et diei; et
cognoscunt eum qui dicit ad Moysen: <i>Vade, dic filiis Israel, qui est misit
me (Exod. III, 14)</i>: et quem in sanctis ante cognoverant, etiam sibi
adesse cognoscent.</p>

<p><i>(Vers. 7, 8.) Quam pulchri super montes pedes annuntiantis et
praedicantis pacem, et annuntiantis bonum: praedicantis salutem, et dicentis
Sion: Regnabit</i> [Al. <i>Regnavit</i>] <i>Deus tuus. Vox speculatorum tuorum:
levaverunt vocem: simul laudabunt, quia oculo ad oculum videbunt, cum
converterit Dominus Sion.</i> LXX: <i>Sicut hora super montes: sic pedes
evangelizantis auditum pacis, evangelizantis bona: quia auditam faciam salutem
meam, dicens: Sion regnabit Deus tuus. Vox custodientium te exaltata est, et
voce simul laetabuntur, quia oculi ad oculos videbunt, quando misertus fuerit
Dominus Sion.</i> Consequenter de eo qui supra dixerat: <i>Ego ipse qui
loquebar, ecce adsum,</i> nunc Propheta testatur quod ipse super montes
Evangelium praedicarit, id est, super Apostolos, de quibus scriptum est: <i>Appropinquate
montibus aeternis (Mich. II, 9, sec. LXX)</i>; et quorum doctrina
illuminatio Dei est. Unde ad eum in Psalmis dicitur: <i>Illuminans tu
mirabiliter a montibus aeternis (Ps. LXXV, 5)</i>. Hic annuntiavit et
praedicavit pacem his qui erant longe, id est, gentibus; et prope, hoc est,
Judaeis: mundum reconcilians Deo, de quo sub nomine Salomonis in psalmo
canitur: <i>Orietur in diebus ejus justitia, et multitudo pacis, donec
auferatur luna (Ps. LXXI, 7)</i>. Et in hoc eodem Propheta de puero qui
natus est, et de filio qui datus est nobis, cujus principatus in humero ejus,
et vocabitur magni consilii Angelus, post reliqua dicitur <i>(Supra, IX, 7)</i>:
<i>Et pacis ejus non erit terminus.</i> Ipse est enim pax nostra, qui pacificavit
omnia per sanguinem crucis suae in coelo et in terra. Qui locutus est
Apostolis: <i>Pacem meam do vobis, pacem meam relinquo vobis (Joan. XIV,
27)</i>. Et annuntiavit nobis bona, non quae a Philosophis appellantur
indifferentia; sed quae vere bona sunt, quae dat Pater petentibus se, id est,
omnes gratias Spiritus sancti. Denique alter Evangelista in eodem loco scribit:
<i>Quanto magis Pater vester qui est in coelis, dabit Spiritum sanctum
petentibus se (Luc. XI, 13)</i>? Haec bona quae credentibus Dominus
pollicetur: <i>Audite me et comedetis bona; et delectabitur in bonis anima
vestra;</i> et non solum bona, sed salutem omnibus nuntiavit, quam ipse
praebuit qui dicit Sion, id est, Ecclesiae: <i>Regnabit </i>[Al.<i> Regnavit</i>]
<i>Deus tuus.</i> Unde et Apostolus loquitur ad Sanctos: <i>Non regnet peccatum
in vestro mortali corpore, ut obediatis desideriis ejus (Rom. VI, 12)</i>.
Et de peccatoribus scribens: <i>Mors,</i> inquit, <i>regnavit ab Adam usque ad
Moysen (Rom. V, 14)</i>. Quodque sequitur: <i>Vox speculatorum tuorum,</i>
sive <i>custodum tuorum,</i> Apostolos significat, de quibus et in alio loco <i>(Infra,
LXII, 6)</i> ad Ecclesiam loquitur Deus: <i>Super muros tuos constitui
custodes, qui numquam tacebunt,</i> recordantes Domini, qui exaltabunt vocem de
sublimibus disserentes. Unde dicitur ad eos <i>(Supra, XL, 9)</i>: <i>Super
montem excelsum ascende qui evangelizas Sion. Exalta in fortitudine vocem tuam
qui evangelizas Jerusalem.</i> Isti pari Deum voce laudabunt, et oculis
videbunt ad oculos. Quod aliis verbis Apostolus dicit: <i>Facie ad faciem (I
Cor. XIII)</i>; quando Sanctus canit: <i>Oculi mei semper ad Dominum (Ps.
XXIV, 15)</i>. Et: <i>Ad te levavi oculos meos, qui habitas in coelo (Ps.
XX, 1)</i>. Et Dominus respondebit ei: <i>Oculi enim Domini super justos, et
aures illius in precem eorum (Ps. XXXIII, 16)</i>. Hoc quod Septuaginta
transtulerunt, sicut <span class=g>&#8037;&#961;&#945;</span>, id est, <i>hora
super montes: sic </i>[Al.<i> Sicut</i>] <i>pedes evangelizantis auditum pacis,</i>
et reliqua, Paulus sequens sensum Hebraicae Veritatis, ponit in Epistola ad
Romanos: <i>Quam speciosi pedes evangelizantium bona, evangelizantium pacem</i>
<i>(Rom. X, 15)</i>: Apostolos intelligi volens, quorum Dominus lavit pedes <i>(Joan.
XIII)</i>, ut mundi et pulchri essent ad praedicandum, et in toto orbe
discurrerent, brevique doctrina Christi implerent mundum. <span
class=g>&#8045;&#961;&#945;</span> autem, id est, <i>hora,</i> juxta
Septuaginta, et ambiguitatem sermonis Graeci, aut <i>tempus</i> significat, aut
<i>pulchritudinem.</i> Si tempus, illi aptabitur: <i>Tempore opportuno audivi
te, et in die salutis adjutor tui fui</i> <i>(Isai. XLIX, 8)</i>. Unde infert Apostolus: <i>Ecce nunc tempus acceptabile:
ecce nunc dies salutis (II Cor. VI, 2)</i>. Opportuno enim tempore pro
cunctis sanguinem fudit: quando omnes declinaverunt, simul inutiles facti
erant. Non erat qui faceret bonum, non erat usque ad unum <i>(Ps. XIII)</i>: ut
pro omnibus gustaret mortem, quia omnes peccaverant, et indigebant gloria Dei <i>(Rom.
III)</i>. Si autem pulchritudinem ad illud referamus, quod in psalmo dicitur: <i>Speciosus
forma prae filiis hominum (Ps. XLIV, 3)</i>; (quid enim pulchrius quam
ut forma servi fieret forma Dei, et sederet et regnaret cum Christo in
coelestibus?) potest <span class=g>&#8037;&#961;&#945;</span> secundum Graecae linguae
latitudinem <i>cura</i> dici, et <i>sollicitudo,</i> juxta illud quod Sanctus
ait: <i>Multiplicabis me in anima mea, in virtute tua (Ps. CXXXVII, 4)</i>.
Pro <i>mulplicabis me,</i> in Graeco dicitur <span class=g>&#960;&#959;&#955;&#965;&#969;&#961;&#942;&#963;&#949;&#953;&#962;
&#956;&#949;</span>, quod est, <i>multa cura et sollicitudine me dignum
habebis.</i> Et alibi: <i>Secundum altitudinem tuam</i> <span
class=g>&#7952;&#960;&#959;&#955;&#965;&#974;&#961;&#951;&#963;&#945;&#962;</span>
<i>filios hominum (Ps. XI, 9)</i>: quod aliis verbis Graece dicitur, <span
class=g>&#960;&#959;&#955;&#955;&#8134;&#962; &#8036;&#961;&#945;&#962;,
&#964;&#959;&#8166;&#964;’ &#7956;&#963;&#964;&#953;,
&#966;&#961;&#959;&#957;&#964;&#8055;&#948;&#959;&#962;
&#7968;&#958;&#8055;&#969;&#963;&#945;&#962;</span>. Sed haec superflua
sunt; et speciosi magis pedes Christi vel Apostolorum accipiendi, quod, praeter
Septuaginta, omnes similiter transtulerunt, Paulo eorum interpretationem
probante.</p>

<p><i>(Vers. 9, 10.) Gaudete et laudate simul, deserta Jerusalem, quia
consolatus est Dominus populum suum: redemit Jerusalem. Paravit Dominus
brachium sanctum suum in oculis omnium gentium: et videbunt omnes fines terrae
salutare Dei nostri.</i> LXX: <i>Erumpant laetitiam simul deserta Jerusalem,
quia misertus est Dominus ejus, et eruit Jerusalem. Revelabit Dominus brachium
sanctum suum in conspectu cunctarum gentium. Et videbunt omnes fines terrae
salutare Dei nostri.</i> Ducto in captivitatem populo Judaeorum, et urbe
succensa, aut rarus erat in Jerusalem, aut nullus habitator. Postquam autem qui
prius loquebatur in Prophetis, et erat in principio apud Deum, Deus Verbum
habitavit in nobis, et caro factus est, instaurata sunt deserta Jerusalem; et
venit ille de quo scriptum est: <i>Hic aedificabit civitatem meam, et
captivitatem populi mei reducet:</i> ut nequaquam plangatur ab Jeremia: <i>Quomodo
sedet sola civitas quae erat plena populis: facta est quasi vidua quae erat
multiplicata in gentibus (Thren. I, 1)</i>; sed audiat David canentem, <i>In
convertendo Dominus captivitatem Sion, facti sumus tamquam consolati (Ps.
CXXV, 1, 4)</i>. Et post paululum: <i>Facti sumus laetantes.</i> Et ut sciamus
nequaquam haec dici de populo Judaeorum, sed de omnibus qui per apostolos in
Dominum credituri sunt, ponit et dicit: qui consolatus est eam, sive misertus
est ejus, et qui eruit vel redemit eam, ipse paravit sive revelavit brachium
sanctum suum, in conspectu omnium gentium: <i>et videbunt omnes fines terrae
salutare Dei nostri.</i> Ex quo perspicuum est, exstructa per Apostolos
spirituali Jerusalem, id est, Ecclesia, quae a Judaeis fuerat derelicta,
revelari brachium Domini cunctis gentibus, et videre salutare ejus omnes fines
terrae. Quod dupliciter intelligitur. Aut enim revelat Pater brachium suum
cunctis gentibus, aut filius revelat fortitudinem suam. De quo scriptum est: <i>Virtus
enim ab eo egrediebatur et sanabat omnes (Luc. VI, 19)</i>. Et iterum: <i>Sensi
virtutem exisse de me quae sanavit haemorrhousam (Marc. V, 30)</i>. Quod
autem Filius Dei, Patris dextera appelletur et brachium, multa sunt testimonia,
e quibus pauca dicemus: <i>Salvabit</i> [Al. <i>Salvavit</i>] <i>sibi dextera
ejus, et brachium sanctum illius (Ps. XCVII, 2)</i>. Et alibi: <i>In
brachio meo gentes sperabunt (Isai. LI, 5)</i>. De quo Jacob dicit: <i>Hic
erit exspectatio gentium (Genes. XLIX, 10)</i>. Et octogesimus octavus
psalmus: <i>Tuum brachium cum potentia.</i> Hoc brachio eduxit Dominus populum
Israel de terra Aegypti. De quo ad Apostolorum principem loquebatur: <i>Beatus
es, Simon Barjona, quia caro et sanguis non revelaverunt tibi, sed Pater meus
qui est in coelis (Mat. XVI, 17)</i>. Et Apostolus Paulus de se <i>(Galat.
I, 15)</i>: <i>Quando,</i> inquit, <i>placuit Deo, qui separavit me de utero
matris meae, ut revelaret Filium suum in me.</i> Quod autem cunctis gentibus
omnes terrae terminos copulavit, qui visuri sunt salutare Dei, illud ostendit
quod et in alio loco dicitur: <i>Convertimini ad me ab extremis terrae, et
salvi eritis (Isai. XLV, 22)</i>; et per Jeremiam: <i>Ad te gentes
venient ab extremis terrae (Jer. XVI, 19)</i>; et iterum: <i>Recordabuntur
et convertentur ad Dominum omnes familiae gentium; quia Domini est regnum, et
ipse dominabitur gentium (Ps. XXI, 28 et seqq.)</i>; ut non solum
varietas gentium singularum, sed et omnes mundi cardines credituri praenuntientur
in Christo. Juxta id quod ipse loquitur: <i>Cum autem praedicatum fuerit hoc
Evangelium in toto mundo, tunc erit finis (Matth. XXIV, 14)</i>. Alii
summitates et extrema terrae, eos intelligi volunt, qui non in media terra, sed
in extremis ejus instar rotarum finibus consistentes, humilia deserunt et ad
excelsa festinant.</p>

<p><i>(Vers. 11-13.) Recedite, recedite, exite inde, pollutum nolite
tangere: exite de medio ejus, mundamini qui fertis vasa Domini. Quoniam non in
tumultu exibitis: nec in fuga properabitis. Praecedet enim vos Dominus, et
congregabit vos Deus Israel.</i> LXX: <i>Recedite, recedite, egredimini inde,
et immundum nolite tangere: exite de medio ejus: separamini qui portatis vasa
Domini, quia non cum tumultu exibitis, neque cum fuga ibitis: sed praecedet vos
Dominus, et qui congregat vos Deus Israel.</i> Et hoc Judaei sic disserere
conantur: Exite de Babylone, et idola eorum derelinquite. Exite de medio
illius, et vasa quae Nabuchodonosor, capta Jerusalem, tulerat <i>(IV Reg. XV)</i>,
Cyro laxante captivos sub Zorobabel et Esdra <i>(Esdr. I)</i>, referte in
templum; nec sicut prius de Aegypto cum tumultu et timore fugistis, ita
egredimini de Babylone; sed cum pace et voluntate regis Persarum atque Medorum,
in quo Domini voluntas apparuit, qui protexit et congregavit vos. Alii quae de
Babylone diximus, de Romano regno interpretantur, quod in adventu Christi qui
eos liberaturus sit, haec omnia compleantur. Nos autem audientes supra: <i>Quam
pulchri super montes pedes annuntiantis et praedicantis pacem.</i> Et: <i>Revelabit
Dominus brachium suum in conspectu omnium gentium:</i> Et, <i>videbunt omnes
fines terrae salutare Dei nostri,</i> nequaquam hoc de Judaeis, sed de
Apostolorum omniumque Sanctorum intelligimus choro. Quibus praecipitur, ut
recedant de Jerusalem, et in toto mundo Evangelium praedicent, dicente Domino
Salvatore: <i>Ite et docete omnes gentes, baptizantes eas in nomine Patris, et
Filii, et Spiritus sancti (Matth. XXVIII, 19)</i>: ut nequaquam cum
Judaeis blasphemantibus maneant, in quorum necem Romanus paretur exercitus; sed
pollutos derelinquant: et separentur ab eis atque mundentur, qui portant vasa
Domini. Templum enim sunt Spiritus sancti <i>(I Cor. III)</i>, et magnae domus
vasa aurea et argentea. Qualis fuit Apostolus Paulus, qui vas electionis
dicitur <i>(Act. IX)</i>, praeparaverat enim se in vas pretiosum et aptum in
ministerium Dei. Vel certe hoc dicendum, quod vasa Domini, armatura Dei sit
spiritualis. De qua et Paulus Apostolus loquebatur: <i>Induite vos armatura Dei</i>
<i>(Ephes. VI, 11)</i>, et per singula enumerat: loricam justitiae, et clypeum
fidei, et galeam salutis, et gladium spiritus, qui interpretatur verbum Dei. Ad
haec addit, cingulum veritatis, et calceatos pedes in praeparatione Evangelii
pacis. Et in alio loco: <i>Deponentes ergo opera tenebrarum, induamur arma
lucis (Rom. XIII, 13)</i>. Sequitur: <i>Non in tumultu exibitis, nec in
fuga properabitis.</i> Neque enim ut victi de Jerusalem, sed ut victores
recesserunt: ut qui quotidie praedicantes in Templo Evangelium Dei, multa
millia Judaeorum Christi fidei subjecerant, etiam mundum illius Evangelio
subjugarent. Praevium enim habebant Dominum, qui congregaret eos, Deum Israel,
hoc est, de orbe terrarum unum gregem faceret, ut impleretur illud quod Dominus
in Evangelio in Patrem loquitur <i>(Joann. XVII, 21)</i>: <i>Da, ut sicut ego
et tu unum sumus: sic et isti in nobis unum sint:</i> ut eodem sensu et eadem
sententia, repugnantia inter se vitia atque contraria deserentes, unam
apprehenderent solamque virtutem. Neque enim vitia et perturbationes invicem se
sequuntur: quod de virtutibus dicitur, in quibus nec <span
class=g>&#8017;&#960;&#949;&#961;&#946;&#959;&#955;&#945;&#8054;</span>
sunt, nec <span class=g>&#7952;&#955;&#955;&#949;&#8055;&#968;&#949;&#953;&#962;</span>,
id est, nec <i>plus</i> nec <i>minus,</i> sed omnia temperata. Porro in vitiis
universa contraria sunt, ut pavor audaciae, impietati superstitio, luxuria
parcitati. <i>Ecce intelliget servus meus, exaltabitur, et elevabitur et
sublimis erit valde. Sicut obstupuerunt super te multi: sic inglorius erit
inter viros aspectus ejus, et forma illius inter filios hominum. Iste asperget
gentes multas: super ipsum continebunt reges os suum: quia quibus non erat</i>
[Vulg. <i>est</i>] <i>narratum de eo, viderunt; et qui non audierant,
contemplati sunt.</i> LXX: <i>Ecce intelliget puer meus, et exaltabitur, et
gloriabitur valde. Sicut stupebunt super te multi: sic in gloria erit ab
hominibus species tua, et gloria tua a filiis hominum: sic mirabuntur gentes
multae super eo, et continebunt reges os suum, quia quibus non est annuntiatum
de eo, videbunt, et qui non audierunt, intelligent.</i> Ne ulla legentibus
ambiguitas relinquatur, quis sit ille qui dixerit: <i>Ego qui loquebar, ecce
adsum;</i> et quod sit brachium sanctum Domini, quod cunctis gentibus revelatum
est, Deus omnipotens Pater perspicue docet: <i>Ecce intelliget servus meus</i>
sive <i>puer meus,</i> de cujus differentia supra diximus. Intelliget autem,
non ut verbum Dei, atque sapientia; sed ut servus et puer. Qui cum in forma Dei
esset, formam servi dignatus est accipere: factus obediens Patri usque ad
mortem, et mortem crucis <i>(Philipp. II)</i>. Quamobrem exaltavit eum, et
donavit illi nomen super omne nomen. Qui loquitur in psalmo: <i>Benedicam
Dominum, qui tribuit mihi intellectum (Ps. XV, 7)</i>; et de quo David
canit: <i>Qui fecit coelos in intellectu (Ps. CXXXV, 5)</i>. Ipse est
enim sapientia atque intelligentia, qui proficiebat quasi puer aetate atque
sapientia: de quo loquitur et Petrus: <i>Deus patrum nostrorum glorificavit
Filium suum Jesum, quem vos quidem tradidistis, et negastis ante faciem Pilati
volentis eum dimittere. Vos autem sanctum et justum negastis (Act. III,
13, 14)</i>, de quo et supra scriptum ostendimus: <i>Ego testis, dicit Dominus,
et puer quem elegi: super ipsum stupebunt plurimi (Isai. XLIII, 10)</i>,
cum illius signa perspexerint. Et hinc erit majus miraculum, quod inglorius
erit inter homines aspectus ejus: non quo formae significet foeditatem, sed quo
in humilitate venerit et paupertate. Qui cum dives esset, pro nobis pauper
factus est; et credentibus dixit: <i>Discite a me, quia mitis sum et humilis
corde (Matth. XI, 29)</i>: de quo et Clemens vir apostolicus, qui post
Petrum Romanam rexit Ecclesiam, scribit ad Corinthios: Sceptrum Dei Dominus
Jesus Christus, non venit in jactantia superbiae, cum possit omnia, sed in
humilitate. Intantum ut verberatus a ministro sacerdotis, responderit: <i>si
male locutus sum, argue de peccato; sin autem bene, quid me caedis (Joan.
XVIII)</i>? habens duodecim Angelorum millia, quae illius nutibus obedirent. <i>Iste
asperget gentes multas,</i> mundans eas sanguine suo et in baptismate Dei
consecrans servituti. <i>Super ipsum continebunt reges os suum,</i> et
principes saeculi, quorum omnis sapientia crucis praedicatione subversa est: et
qui non habuerant Legem et Prophetas, et quibus de eo non fuerat nuntiatum,
ipsi videbunt et intelligent. De quibus loquitur et Salvator: <i>Beati qui non
viderunt et crediderunt (Joan. XX, 29)</i>. In quorum comparatione,
Judaeorum duritia reprehenditur, qui videntes et audientes, Isaiae in se
vaticinium compleverunt, dicentis: <i>Auditu audietis, et non intelligetis: et
videntes aspicietis, et non videbitis. Incrassatum est enim cor populi hujus,
et auribus graviter audierunt (Isa. VI, 9, 10)</i>.</p>

<p><i>(Cap. LIII.—Vers. 1 seq.) Quis credidit auditui nostro? et
brachium Domini cui revelatum est? Et ascendet sicut virgultum coram eo, et
sicut radix de terra sitienti: non est species ei, neque decor: et vidimus eum,
et non erat aspectus: et desideravimus eum. Despectum et novissimum virorum,
virum dolorum, et scientem infirmitatem; et quasi absconditus vultus ejus, et
despectus: unde nec reputavimus eum. Vere languores nostros ipse tulit, et
dolores nostros</i> [Vulg. repetit <i>ipse</i>] <i>portavit: et nos putavimus
eum quasi leprosum, et percussum a Deo, et humiliatum.</i> LXX: <i>Domine, quis
credidit auditui nostro, et brachium Domini cui revelatum est? Annuntiavimus
quasi parvulum in conspectu ejus: sicut radix in terra sitienti. Non est
species ei neque gloria, et vidimus eum, et non habebat speciem neque decorem:
sed species ejus inhonorata, et deficiens prae filiis hominum. Homo in plaga,
et sciens ferre infirmitatem, quia aversa est facies ejus, despecta et non
reputata. Iste peccata nostra portat, et pro nobis dolet, et nos reputavimus
cum esse in dolore, et in plaga et in afflictione.</i> Post verba Patris, quibus
filium suum mundo nuntiaverat esse venturum; et ante scandalum crucis, de quo
dicturus erat: <i>Inglorius erit aspectus ejus, et forma ejus prae filiis
hominum,</i> gloriam praemiserat resurrectionis: <i>Exaltabitur et elevabitur,
et sublimis erit valde:</i> ut humilitate crucis resurrectionis gloriam
praeveniret, respondit Prophetarum chorus se implesse officium, et quantum in
se fuit, brachium illius atque virtutem omnibus nuntiasse. In eo autem quod
dicit: <i>Quis credidit auditui nostro, et brachium Domini cui revelatum est?</i>
raritatem credentium significat ex Judaeis. Quodque sequitur: <i>Ascendet sicut
virgultum coram eo;</i> pro quo LXX transtulerunt, <i>Annuntiavimus sicut
parvulum coram eo:</i> pro <i>virgulto,</i> Symmachus, <i>ramum</i>
interpretatus est, ut assumptum ostenderet hominem qui processit de utero
virginali. De quo infert: <i>Sicut radix de terra sitienti.</i> Pro <i>sitienti,</i>
Aquila interpretatus est, <i>invia,</i> ut virginitatis privilegium
demonstraret, quod absque ullo humano semine de terra prius invia sit creatus.
Iste est de quo et supra legimus: <i>Exiet virga de radice Jesse, et flos de
radice ejus ascendet (Isai. XI, 1)</i>; ut nativitatem ejus et ascensum
significet in mundo. Sin autem non habebat speciem neque gloriam; sed forma
ipsius erat ignobilis et deficiens prae filiis hominum, sive ut habetur in
Hebraeo, <i>despectus et novissimus virorum,</i> quomodo in Psalmis dicitur: <i>Accingere
gladio tuo super femur tuum, potentissime, pulchritudine et decore tuo (Ps.
XLIV, 4)</i>? Quod facile solvitur. Despectus erat et ignobilis quando pendebat
in cruce, et factus pro nobis maledictum, peccata nostra portabat. Et
loquebatur Patri: <i>Deus Deus meus, quare me dereliquisti (Matth.
XXVII, 46)</i>? Inclytus autem erat, et decorus aspectu, quando ad passionem
ejus terra contremuit, saxa dirupta sunt, et fugiente sole, aeternam noctem
elementa timuerunt. De quo et sponsa in Cantico Canticorum: <i>Fratruelis meus
candidus, et rubicundus, electus de millibus (Cant. V, 10)</i>. Candidus
plenitudine ac puritate virtutum, rubicundus in passione, de qua postea lecturi
sumus: <i>Quis est iste qui ascendit de Edom, fulva</i> [Al. <i>fulvida]
vestimenta ejus ex Bosor;</i> electus de millibus in resurrectionem; ut qui
erat primogenitus omnis creaturae, primogenitus fieret ex mortuis. Quod autem
infert: <i>Homo in dolore et sciens ferre infirmitatem,</i> sive <i>virum
dolorum, et scientem infirmitatem,</i> verum corpus hominis, et veram
demonstrat animam, qui sciens ferre infirmitates, omnes eas divinitate
superavit. Et absconditus vultus illius atque despectus, ut humano corpore
divina potentia celaretur. De quo supra dictum est: <i>Tu es Deus absconditus,
et nesciebamus.</i> Qui vere languores nostros et peccata portavit, et pro
nobis dolet, non putative, id est, <span class=g>&#964;&#8056; &#948;&#959;&#954;&#949;&#8150;&#957;</span>,
ut vetus et nova haeresis suspicantur; sed vere crucifixus est. Vere doluit,
dicens in Evangelio: <i>Tristis est anima mea usque ad mortem (Matth.
XXVI, 38)</i>. Et: <i>Nunc anima mea turbata est (Joan. XII, 27)</i>. Et
nos putavimus eum esse immundum, sive <i>in dolore,</i> ut Septuaginta
transtulerunt, pro quo Aquila et Symmachus posuerunt <i>leprosum,</i>
Theodotio, <i>flagellatum.</i> Quod aliis verbis Hebraico idiomate <i>lepra</i>
intelligitur, juxta illud quod in psalmo scriptum est: <i>Et flagellum non
appropinquabit tabernaculo tuo (Ps. XC, 10)</i>. Et est sensus:
Putavimus eum pro peccatis suis a Deo esse percussum, qui humiliatus est
propter nos, et cum latronibus crucifixus. Pro eo quod Symmachus transtulit <span
class=g>&#7960;&#957; &#7937;&#966;&#8135; &#8004;&#957;&#964;&#945;</span>, hoc est, <i>in
lepra;</i> Aquila posuit <span class=g>&#7937;&#966;&#951;&#956;&#8051;&#957;&#959;&#957;</span>,
id est, <i>leprosum:</i> quod multi non intelligentes, putant <i>relictum,</i>
et alii legunt <span class=g>&#954;&#945;&#952;&#942;&#956;&#949;&#957;&#959;&#957;</span>,
id est, <i>sedentem.</i> In principio capituli, in quo juxta Septuaginta
dicitur: <i>Domine, quis credidit auditui nostro: et brachium Domini cui
revelatum est (Rom. X)</i>, quo testimonio et apostolus Paulus utitur ad
Romanos, edisserens illud super Domini passione: <i>Dominus,</i> in Hebraico
non habetur, sed pro intelligentia personae, ad quam dicitur, additum est.</p>

<p><i>(Vers. 5-7.) Ipse autem vulneratus est propter iniquitates
nostras, attritus est propter scelera nostra. Disciplina pacis nostrae super
eum, et livore ejus sanati sumus. Omnes nos quasi oves erravimus, unusquisque
in via sua</i> [Vulg. <i>viam suam</i>] <i>declinavit: et Dominus posuit in eo
iniquitatem omnium nostrum. Oblatus est, quia ipse voluit, et non aperuit os
suum.</i> LXX: <i>Ipse autem vulneratus est propter peccata nostra, et
infirmatus est propter iniquitates nostras. Disciplina pacis nostrae super eum:
livore ejus sanati sumus. Omnes quasi oves erravimus, homo in via sua erravit.
Et Dominus tradidit eum propter iniquitates nostras, et ipse propter
afflictionem non aperuit os suum.</i> Nos, inquit, putavimus eum virum dolorum:
sive juxta Septuaginta, esse in dolore, et percussum a Deo, et propria
sustinere peccata. Ille autem vulneratus est propter iniquitates nostras,
dicens in psalmo: <i>Foderunt manus meas et pedes (Ps. XXI, 18)</i>, ut
suo vulnere vulnera nostra curaret, <i>et attritus est,</i> sive <i>infirmatus
propter scelera nostra,</i> ut factus pro nobis maledictum, nos liberaret de
maledicto. Maledictus enim omnis homo qui pendet in ligno <i>(Deut. XXI, Galat.
III)</i>. Unde <i>disciplina pacis nostrae super eum</i> est. Quod enim nos pro
nostris debebamus sceleribus sustinere, ille pro nobis passus est, pacificans
per sanguinem crucis suae, sive quae in terra, sive quae in coelis sunt. Ipse
est enim pax nostra, qui fecit utraque unum, et medium parietem maceriae,
solvens inimicitiam in carne sua, <i>et livore ejus sanati sumus (Ephes.
II)</i>. Ex quo perspicuum est, sicut corpus flagellatum atque laceratum signa
injuriae in vibicibus ac livore portabat: ita et animam vere doluisse pro
nobis, ne ex parte veritas, et ex parte mendacium credatur in Christo <i>(Rom.
III)</i>. <i>Omnes,</i> inquit, <i>quasi oves erravimus,</i> et indiguimus misericordia
Dei, dicentes in psalmo: <i>Erravi sicut ovis perdita (Ps. CXVIII, 176)</i>;
quae in Evangelii parabola boni Pastoris atque solliciti humeris reportata est <i>(Matth.
XVIII)</i>. Qui sint autem istae oves, sequens versus ostendit. <i>Homo in via
sua erravit;</i> sive unusquisque in via sua declinavit, ut proprium sequeretur
errorem, et rectam viam deserens, de Crucifixo diversa sentiret. <i>Dominus</i>
autem <i>posuit in eo iniquitatem omnium nostrum,</i> sive <i>tradidit eum pro
peccatis nostris;</i> ut quod propter imbecillitatem virium ferre non
poteramus, pro nobis ille portaret, qui <i>oblatus est, quia ipse voluit.</i>
Non enim necessitate crucem, sed voluntate sustinuit, dicens in Evangelio: <i>Calicem
quem mihi dedit Pater, non bibam illum (Joan. XVIII, 11)</i>? Et ad
Petrum qui scandalizabatur a crucis nomine, quia non noverat mysterium, et
humano pavore trepidabat: <i>Vade retro me, Satana, scandalum es mihi, quia non
sapis ea quae Dei sunt, sed quae hominum (Matth. XVI, 23)</i>. Alioquin
si non propria voluntate esset oblatus, qui indicare et praedicere poterat
proditorem, et Apostolis loquebatur: <i>Omnes vos in hac nocte in me scandalum
sustinebitis,</i> poterat eos qui ad se missi fuerant declinare, quibus
occurrit intrepidus, et ultro se obtulit dicens: <i>Quem quaeritis (Joan.
XVIII, 4, 6)</i>? Qui statim ceciderunt retrorsum; vocem enim praesentis Dei
ferre non poterant. Pulchreque addidit: <i>Et non aperuit os suum.</i> Qui
dicenti Pilato: <i>Mihi non loqueris?</i> noluit respondere. Sive juxta
Septuaginta: <i>Afflictus non aperuit os.</i> Aut juxta Symmachum et
Theodotionem, <i>audiens non aperuit os suum</i>.</p>

<p><i>(Vers. 7 seqq.) Sicut ovis ad occisionem ducetur, et quasi agnus
coram tondente</i> [Vulg. addit <i>se</i>] <i>obmutescet, et non aperiet os
suum. De angustia et de judicio sublatus est. Generationem ejus quis enarrabit?
quia abscissus est de terra viventium: propter scelus populi mei percussit eos.
Et dabit impios pro sepultura, et divitem pro morte sua: eo quod iniquitatem
non fecerit, neque dolus fuerit in ore ejus. Et Dominus voluit conterere eum in
infirmitate.</i> LXX: <i>Sicut ovis ad victimam ductus est, et sicut agnus
coram tondente mutus, sic non aperuit os suum. In humilitate judicium ejus
sublatum est. Generationem illius quis enarrabit, quia tollitur de terra vita
ejus? Ab iniquitatibus populi mei ductus est ad mortem; et dabo pessimos pro sepultura
ejus, et divites pro morte illius. Quia iniquitatem non fecit, neque dolum in
ore suo: et Dominus vult mundare eum a plaga.</i> Hoc testimonium, cum in
Actibus Apostolorum reginae Candacis Eunuchus rheda veheretur <i>(Act. VIII et
seqq.)</i>, et legens non intelligeret, interpretante Philippo super passione
et nomine Salvatoris, intellexit, et statim baptizatus, in agni sanguine quem
legebat, vir meruit appellari, et Apostolus genti Aethiopum missus est. Qui
igitur oblatus est Pilato, quia ipse voluit; et non respondit, ut patibulum pro
nobis damnatus ascenderet, ipse sicut ovis ad occisionem ductus est, et quasi
agnus coram tondente obmutuit. <i>Etenim pascha nostrum immolatus est Christus</i>
<i>(I Cor. V)</i>, quem Joannes Baptista monstrabat, dicens: <i>Ecce agnus Dei,
ecce qui tollit peccata mundi (Joan. I, 29)</i>. Qui et in Apocalypsi
Joannis Evangelistae, agnus occisus saepe memoratur <i>(Apocal. V)</i>. Qui de
seipso loquitur in Jeremia <i>(Jerem. XI)</i>. <i>Ego autem sicut agnus
innocens, et ductus ad victimam, nesciebam.</i> Cum enim nesciret peccatum, pro
nobis peccatum factus est <i>(II Cor. V)</i>. Et sicut agnus cum ducitur ad
victimam, non repugnat: sic ille passus est voluntate, ut destrueret eum qui
mortis habebat imperium <i>(Hebr. II)</i>, humilians se usque ad mortem, et
mortem crucis <i>(Philipp. II)</i>. Hic agnus est, in cujus typo immolabatur
agnus, cujus cruor linitus in postibus exterminatorem fugabat Aegypti <i>(Exod.
XXII)</i>; qui non solum sanguine suo nos redemit, sed et lanis operuit, ut
algentes infidelitate, sua veste calefaceret, et audiremus Apostolum nobis
loquentem: <i>Quotquot in Christo baptizati estis, Christum induistis (Galat.
III, 27)</i>. Et in alio loco: <i>Induimini Christo Jesu (Rom. XIII, 14)</i>.
Quodque sequitur: <i>De angustia et de judicio sublatus est;</i> sive ut LXX
transtulerunt, <i>in humilitate judicium ejus ablatum est,</i> illud
significat, quod de tribulatione atque judicio ad Patrem victor ascenderit;
sive quod judex omnium, judicii non repererit veritatem; sed absque ulla culpa,
seditione Judaeorum et Pilati voce damnatus sit. Unde admiratur Propheta, quod
omnium Deus se tradiderit passioni. De quo Paulus loquitur: <i>Si enim
credidissent, numquam Dominum gloriae crucifixissent (I Cor. II, 8)</i>.
Sequitur: <i>Generationem ejus quis enarrabit?</i> Quod dupliciter
intelligitur: aut enim de divinitate ejus accipiendum est, quod impossibile sit
divinae nativitatis nosse mysteria; de qua ipse loquitur in Proverbiis: <i>Ante
omnes colles generavit me (Prov. VIII, 25)</i>; juxta illud quod alibi
legimus: <i>Quis cognovit sensum Domini: aut quis consiliarius ejus fuit (Rom.
XI, 34)</i>? id est, nullus; aut de partu Virginis, quod difficulter possit
exponi. Denique cum Mariae diceretur ab Angelo: <i>Concipies et paries filium,</i>
illa respondit: <i>Unde mihi hoc, quia virum non cognovi?</i> Cui rursum
Angelus: <i>Spiritus,</i> inquit, <i>sanctus veniet super te, et virtus
Altissimi obumbrabit tibi (Luc. I, 31, 34, 35)</i>, ut vel ab Angelo,
vel ab Evangelista tantum nativitatis hujus sacramenta dicantur. Cujus narrator
rarissimus est, secundum illud: <i>Quis sapiens, et intelliget haec:
intelligens, et cognoscet ea (Osee XIV, 10)</i>? Sin autem prudens
lector tacita cogitatione responderit: Et quomodo scriptum est: <i>Nemo novit
Filium nisi Pater: et nemo novit Patrem, nisi Filius, et cui voluerit Filius
revelare?</i> Et qui novit Patrem et Filium, utique et generationis potest
enarrare mysterium. Audiat aliud esse nosse, aliud eloqui, quia frequenter quae
mente concipimus, sermone explicare non possumus. Ergo et mysterium divinae
nativitatis in corpore, possunt sancti, fide magis nosse quam dicere. Alioquin
et Apostolus raptus in tertium coelum et in paradisum, audivit verba quae
nequaquam valet humana lingua proferre <i>(II Cor. XII)</i>. Sed et Spiritus
interpellat pro nobis gemitibus ineffabilibus. Istius igitur, cujus
generationem aut nullus, aut rarus enarrare potest, sublata est vita de terra;
ut nequaquam in terra, sed in coelo viveret. Sive abscissus est de terra
viventium, ut impleretur de eo quod scriptum est in Apocalypsi Joannis: <i>Ego
sum primus et novissimus: qui vivebam, et sum mortuus: et ecce vivo in aeternum</i>
<i>(Apoc. XVII, 18)</i>; ut post vitam quam vixit in terra mortuus terrae,
coelis viveret in aeternum. Quodque jungitur, <i>Propter scelus populi mei
percussit eos;</i> sive, juxta LXX, <i>ab iniquitatibus populi mei ductus est
ad mortem,</i> duplicem sensum habet. Aut enim persecutores et sceleratos
populi sui, sua morte percussit: aut propter magnitudinem peccatorum populi,
quem semper peculiarem habuit, ductus ad mortem est, ut illos ad vitam sua
morte revocaret. Ipse dedit impios, pro sepultura sua; et divitem, pro morte
sua. Sive pessimos, pro sepultura ejus; et divites, pro morte ejus: utrumque
populum significans, ut in malis et pessimis, qui ante Dei notitiam non
habebant <i>(Rom. IX)</i>, ostendatur gentium multitudo: in divitibus, quorum
erat Testamentum et Legislatio et Prophetae, Judaicus populus demonstretur.
Ergo idcirco passus est Dominus et sepultus, ut ex utroque populo sibi
Ecclesiam congregaret. Sive hoc dicendum, quod Scribas et Pharisaeos, ac
Sadducaeos, sacerdotes et pontifices, qui in populo ante regnabant, et nimiis
opibus affluebant, post Domini passionem Romanis tradiderit Deus, et aeternae
subjecerit servituti. Iste pro cujus sepultura et morte, impii divitesque sunt
traditi, iniquitatem non fecit, nec dolus inventus est in ore ejus. Quod de
nullo penitus hominum intelligi potest, ut nec opere, nec sermone peccaverit,
dicente Scriptura: <i>Nemo mundus a sordibus, nec si unius quidem diei fuerit
vita ejus.</i> Et, <i>omnes sicut oves erravimus, unusquisque in via sua
declinavit (Job. XXV)</i>: nisi de illo, qui peccata nostra portavit, et
pro nobis dolet, et vulneratus est pro iniquitatibus nostris, et afflictus est
propter scelera nostra, cujus livore sanati sumus. Super quo et princeps
Apostolorum Petrus hoc testimonium edisserens, ait: <i>In hoc enim vocati
estis, quia et Christus passus est pro nobis, relinquens vobis exemplum, ut
sequamini vestigia ejus. Qui peccatum non fecit, nec inventus est dolus in ore
ipsius. Qui cum malediceretur, non maledicebat: et cum pateretur, non
comminabatur (I Petr. II, 21 et seqq.)</i>. Dominus autem voluit mundare
eum a plaga, quam lancea militis percussus acceperat. Sive conterere eum in
infirmitate ac vulnere: de quo et ipse dicebat: <i>Quoniam quem tu percussisti,
ipsi persecuti sunt (Ps. LXVIII, 27)</i>. Et per Zachariam loquitur
Deus: <i>Percutiam pastorem, et oves dispergentur (Zach. XIII, 7)</i>.
Ergo ut pateretur non fuit necessitatis, sed voluntatis Patris et suae, ad quem
ipse dicebat: <i>Deus, ut facerem voluntatem tuam, volui (Ps. XXXIX, 9)</i>.
De quo et supra legimus: <i>Oblatus est, quia ipse voluit</i>.</p>

<p><i>(Vers. 10, 11.) Si posuerit pro peccato animam suam, videbit semen
longaevum, et voluntas Domini in manu ejus dirigetur. Pro eo quod laboraverit</i>
[Vulg. <i>laboravit] anima ejus, videbit, et saturabitur: in scientia sua
justificabit ipse justus servos meos</i> [Al. <i>servus meus] multos, et
iniquitates eorum ipse portabit.</i> LXX: <i>Si dederitis pro peccato, anima
vestra videbit semen longaevum: et vult Dominus auferre de dolore animam ejus,
ostendere ei lucem, et formare intelligentiam. Justificare justum bene
servientem multis: et peccata eorum ipse portabit.</i> Juxta Hebraicum hic
sensus est: Si posuerit pro peccato animam suam ille quem Dominus conterere
voluit, sive mundare, videbit semen longaevum, quod seminavit in bona terra. De
quo in Evangelio scriptum est: <i>Exivit qui seminat seminare;</i> et iterum: <i>Simile
est regnum coelorum homini qui seminavit bonum semen in agro suo (Matth.
XIII, 3)</i>. <i>Et voluntas Domini in manu illius dirigetur,</i> ut quidquid
Pater voluit, illius virtutibus impleatur, dicentis ad Patrem: <i>Ego servavi
eos in nomine tuo quos dedisti mihi. Custodivi, et nemo ex his periit, nisi
filius perditionis. (Joan. XVII, 12)</i>. Semen autem videbit aeternum,
et voluntas Patris in manu illius dirigetur: quia laboravit anima ejus multo
tempore, requiem non inveniens in Judaeis, et dicens in Evangelio: <i>Vulpes
foveas habent: et volucres coeli, nidos: Filius autem hominis non habet ubi
caput reclinet (Matth. VIII, 10)</i>. Et in hoc eodem Propheta: <i>Laboravi
sustinens (Isai. I, 14)</i>. Quia igitur laboravit, videbit Ecclesias in
toto orbe consurgere, et earum saturabitur fide. Denique cum esuriens et
sitiens sedisset super puteum Jacob <i>(Joan. IV)</i>, medium diem sole
torrente, emptis cibis uti noluit, quia jam Samaritanae, et exeuntis ad eum
civitatis Sichem fide satiatus erat. Juxta quem sensum dicebat inter octo
beatitudines: <i>Beati qui esuriunt et sitiunt justitiam (Matth. V, 6)</i>.
In scientia sua, id est, in doctrina, ipse justus, qui peccatum non fecit, nec
dolus inventus est in ore ejus: et servus Patris, qui formam servi acceperat,
et Domini servierat voluntati, multos justificabit de tote orbe credentes. <i>Et
iniquitates eorum ipse portabit,</i> quas illi portare non poterant, et quarum
pondere opprimebantur. Juxta Septuaginta hoc dicitur: O vos, propter quorum
peccata Filius Dei est ductus ad mortem, qui pessimi, et in malo divites, dati
estis pro sepultura et morte ejus, si volueritis agere poenitentiam, et pro
peccatis vestris offerre sacrificium placens Deo, spiritum contribulatum,
videbit anima vestra semen longi temporis, ipsum Dominum Salvatorem. De quo in
octogesimo octavo psalmo canitur: <i>Semen ejus in aeternum permanet, et
thronus illius sicut sol in conspectu meo.</i> Et iterum: <i>Ponam in saeculum
saeculi semen ejus, et thronum illius sicut dies coeli.</i> Quod aliis verbis
ad Virginem Gabriel loquitur: <i>Ecce concipies in utero et paries: qui Filius
Altissimi vocabitur. Et dabit illi Dominus thronum David patris sui, et
regnabit super domum Jacob in sempiternum: et regni ejus non erit finis (Luc.
I, 31, 32)</i>. Vult enim Dominus auferre de dolore animam ejus, qui dixerat: <i>Tristis
est anima mea usque ad mortem (Matth. XXVI, 38)</i>, ut crucis
contumelia resurrectionis gloria temperetur. <i>Et ostendere ei lucem,</i> ut
omnes per se videat illuminatos. <i>Et formare intelligentia,</i> subauditur
eum, super quem descenderit spiritus sapientiae et intellectus. <i>Et
justificare justum,</i> qui bene multis servierit; non enim venit ut
ministraretur ei, sed ut ministraret <i>(Matth. XX)</i>, in Petri pedibus <i>(Joan.
XIII)</i>, cunctorum Apostolorum peccata abluens. Qui apparuit in carne,
justificatus est in spiritu. De quo et Judas proditor confitetur: <i>Peccavi,
tradens sanguinem justum (Matth. XXVII, 4)</i>. Et uxor Pilati: <i>Nihil
tibi sit et justo illi: multa enim passa sum hodie in somnis propter eum.</i>
Et notandum quod non justificatus sit, ut de iniquo, justus fieret. Sed justus
justificatur, non ut inciperet esse quod non erat; sed ut quod erat omnibus
appareret. Iste justus pro iniquis passus est, ut omnes nos offerret Deo. De
quo dicitur ad Judaeos: <i>Et negastis sanctum et justum, et petistis ut vir
homicida donaretur vobis (Act. III, 14)</i>. <i>Et peccata,</i> inquit, <i>eorum
ipse portavit;</i> quasi medicus languores aegrotantium, quo sani non indigent,
se hi qui male se habent <i>(Luc. V)</i>.</p>

<p><i>(Vers. 12.) Ideo dispertiam ei plurimos, et fortium dividet
spolia: pro eo quod tradidit in mortem animam suam, et cum sceleratis reputatus
est: et ipse peccata multorum tulit, et pro transgressoribus rogavit.</i> LXX: <i>Propterea
ipse possidebit multos, et fortium dividet spolia: pro eo quod contaminata est
in morte anima ejus, et cum iniquis reputatus est, et ipse peccata multorum
suscepit, et propter iniquitates eorum traditus est.</i> Causas reddit cur post
passionem multa Christus praemia consequatur. <i>Quia,</i> inquit, <i>passus
est,</i> et fecit omnia quae praeteritus sermo descripsit, et iniquitates
multorum ipse portavit: propterea dividam ei plurimos, ut pro parte Domini
Jacob, et funiculo haereditatis illius Israel, credant in eum de Oriente et
Occidente venientes, et recumbant in regno Dei cum Abraham, Isaac et Jacob <i>(Matth.
VIII)</i>: impleto illo quod scriptum est: <i>Postula a me, et dabo tibi gentes
haereditatem tuam, et possessionem tuam terminos terrae (Ps. II, 8)</i>.
De quo et in hoc eodem Propheta legitur, <i>Erit radix Jesse: et qui resurget
ut principetur gentium, in ipso gentes sperabunt (Isai. XI, 10)</i>.
Isti autem plurimi quondam a fortibus tenebantur; et sub specie asinae et
pulli, multos habebant dominos, quibus dixerunt Apostoli: <i>Dominus eos
necessarios habet (Matth. XXI, 3)</i>. Qui fortes erant antequam
Christus humanum corpus assumeret, et forte superato, diriperet domum ejus.
Praedam ergo fortium Apostolis suis tradidit atque divisit, ut Petrus, Jacobus,
et Joannes, circumcisi populi principes fierent, et Paulus et Barnabas
mitterentur ad gentes, locis, non animo separati, et sub uno Domino in diversa
starent acie, ut agminis utriusque victoria, triumphum erigerent Salvatori. Ex
quo qui dispensatoriam inter Petrum et Paulum contentionem <i>(Act. XV)</i>.
vere dicunt jurgium fuisse atque certamen, ut blasphemanti Porphyrio
satisfaciant: et veteris Legis caeremonias in Ecclesia Christi, a stirpe
credentis Israel asserunt esse servandas, debent et auream in mille annis
exspectare Jerusalem, ut victimas immolent, et circumcidantur, ut in sabbato
sedeant, dormiant, saturentur, inebrientur, et surgant ludere, qui ludus offendit
Deum. Hoc diximus propter id quod nunc prophetatur: <i>Et fortium dividet
spolia (Is. LIII, 12)</i>. Juxta illud quod in alio loco scriptum est: <i>Cum
divideret coelestis reges in ea.</i> Et iterum: <i>Rex virtutum dilecti, et
speciei domus dividere spolia (Ps. LXVII, 13)</i>. Denique super Paulo
apostolo, qui de tribu Benjamin erat, juxta Hebraicum dicitur: <i>Benjamin
lupus rapax: mane comedet, et ad vesperum dividet spolia (Gen. XLIX, 27)</i>.
De quibus et ante jam diximus: <i>Laetabuntur in conspectu tuo, sicut qui
laetantur in messe, et sicut qui dividunt spolia (Isai. IX, 3)</i>, in
toto orbe sibi Christi Ecclesias dividentes. Propterea accipiet gentes
plurimas, qui venit praedicare captivis remissionem, et captivam prius a
diabolo atque daemonibus duxit captivitatem, et dedit eam dono hominibus atque
credentibus, quia tradidit in mortem animam suam, et cum sceleratis sive
iniquis reputatus est <i>(I Cor. IX)</i>. Si enim Apostolus ejus his qui erant
sine lege, factus est quasi sine lege; cum non esset sine lege, sed esset in
lege Christi: quare non et Christus cum iniquis reputatus sit, ut iniquos
redimeret a peccato, et omnibus omnia fieret, ut omnes salvos faceret? Peccata
enim nostra portavit in corpore suo <i>(I Petr. II)</i>, ligno crucis affigens
ea, ut deleret chirographum, quod diabolo et angelis illius feceramus, scriptum
manibus animae, id est, operibus ejus. De quibus Paulus apostolus loquitur: <i>Et
vos cum essetis mortui in peccatis, et in desideriis carnis, vivere fecit cum
Christo, donans nobis omnia peccata. Et delens quod adversum nos erat
chirographum, quod erat contrarium nobis; et ipsum tulit de medio, affigens
illud cruci: spolians principatus, et potestates dehonestavit, confidenter
triumphans de eis (Eph. I, 2; Coloss. II, 14, 15)</i>. Iniquos autem cum
quibus reputatus est, Marcus Evangelista latrones intelligit, scribens: <i>Et
crucifixerunt cum eo duos latrones: unum a dextris, et alterum a sinistris. Et
impleta est Scriptura quae dicit: Et cum iniquis reputatus est (Marc.
XV, 27)</i>. Quod et altius intelligi potest, dicente de semetipso Domino: <i>Reputatus
sum cum descendentibus in lacum: factus sum sicut homo sine adjutorio inter
mortuos liber (Ps. LXXXVII, 4)</i>. Vere enim reputatus est inter
peccatores et iniquos, ut descenderet ad infernum; qui in multis Scripturarum
locis vocatur lacus, et vinctos in carcere liberaret. Qui traditus est propter
peccata nostra, et resurrexit propter justificationem nostram <i>(Rom. IV)</i>.
Tantaeque clementiae fuit, ut pro transgressoribus, immo pro persecutoribus
suis rogaret in cruce, et diceret: <i>Pater, ignosce illis: quod enim faciunt,
nesciunt (Luc. XXIII, 34)</i>.</p>

<hr align=center width=300 size=1 style='color:#c0c0c0'>

<p class=c><a href="index.htm">Index</a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="isa15.htm">Poster</a></p>

</td></tr>
</table>

</body>
</html>
