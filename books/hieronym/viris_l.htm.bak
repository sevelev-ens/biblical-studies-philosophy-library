<!-- http://khazarzar.skeptik.net/books/hieronym/viris_l.htm -->

<html>
<head>
<title>Hieronymus. De viris illustribus</title>
<meta name="author" content="Ruslan Khazarzar">
<meta name="keywords" content="Library of Ruslan Khazarzar, Hieronymus">
<meta name="description" content="Hieronymus, De viris illustribus">

<style>
<!--
body   {background-color:#ffffff;color:#000000;margin:2.0em}
h1     {margin-top:24.0pt;margin-bottom:24.0pt;text-align:center;text-indent:0cm;font-size:24.0pt;font-family:"Times New Roman";font-weight:bold}
h2     {margin-top:20.0pt;margin-bottom:20.0pt;text-align:center;text-indent:0cm;font-size:20.0pt;font-family:"Times New Roman";font-weight:bold}
h3     {margin-top:16.0pt;margin-bottom:16.0pt;text-align:center;text-indent:0cm;font-size:16.0pt;font-family:"Times New Roman";font-weight:bold}
h4     {margin-top:3.0pt;margin-bottom:3.0pt;text-align:center;text-indent:0pt;font-size:15.0pt;font-family:"Times New Roman";font-weight:bold}
p      {margin-top:0pt;margin-bottom:0pt;text-align:justify;text-indent:35pt;font-size:14pt;font-family:"Times New Roman"}
p.m    {margin-top:0pt;margin-bottom:0pt;text-align:justify;text-indent:35pt;font-size:13pt;font-family:"Times New Roman"}
p.a    {margin-top:0pt;margin-bottom:0pt;text-align:left;text-indent:100pt;font-size:14.0pt;font-family:"Times New Roman"}
span.g {font-family:"Palatino Linotype,Arial Unicode MS,Code2000,TITUS Cyberbit Basic,Athena,Vusillus Old Face"}
//-->
</style>

</head>

<body>

<table border="0" cellPadding="0" cellSpacing="0" width="100%">
<tr>
<td align="center" bgcolor="#0000ee" valign="top">
<a href="../index.htm" target="_top" title="Library of Ruslan Khazarzar">
<img border="0" src="../img/t.gif"></a></td>
</tr>
</table>

<p>&nbsp;</p>

<h2>Eusebius Hieronymus Stridonensis</h2>

<h1>De viris illustribus</h1>

<p class=m>Hoc libro de <i>Illustribus Viris</i> sive apud ipsum Hieronymum,
sive apud alios veteres scriptores, nihil ferme praeclarius est ac celebrius.
De operis utilitate ipse sibi placuisse sanctissimus Auctor videatur, quod in
libris, quos subinde elucubravit, mentionis de illo injiciendae lectoribus suis
occasionem nullam non arripuerit. Statim ab eo scripsit contra Jovinianum,
cumque de Joanne sermo incidisset, quod usque ad Trajani vixerit imperium, id
est post passionem Domini sexagesimo octavo anno dormierit, <i>Hoc et nos,</i>
inquit, <i>in libro de</i> Illustribus Viris <i>breviter perstrinximus.</i>
Paulo post, epist.&nbsp;47, ad Desiderium: <i>Scripsi librum de</i> Illustribus
Viris <i>ab Apostolis usque ad nostram aetatem, imitatus Tranquillum,
Graecumque Apollonium: et post Catalogum plurimorum, me quoque in calce
voluminis quasi abortivum et minimum omnium Christianorum posui; ubi mihi
necesse fuit usque ad decimum quartum annum Theodosii principis quid
scripserim, breviter annotare.</i> Paria habet in Praefatione Commentariorum in
Jonam: in libro autem secundo contra Rufinum sane luculenter: <i>Ante annos
ferme decem eum Dexter amicus meus, qui Praefecturam administravit Praetorii,
me rogasset, ut Auctorum nostrae Religionis ei indicem texerem, inter caeteros
tractatores posui et hunc librum a Pamphilo editum,</i> etc.</p>

<p class=m>2.&nbsp;Ipsam quam fecisset libro inscriptionem, quaeve ejus esset
quodammodo indoles, sedulo ad Augustinum epistola&nbsp;112 rescribens docet. <i>Dicis
accepisse te librum meum a quodam fratre, qui titulum non haberet, in quo
Scriptores Ecclesiasticos tam Graecos quam Latinos enumeraverim: cumque ab eo
quaereres, ut tuis verbis utar, cur liminaris pagina non esset inscripta, vel
quo censeretur nomine, respondisse appellari</i> Epitaphium, <i>et argumentaris
quod recte sic vocaretur, si eorum tantum vel vitas vel scripta ibi legisses,
qui jam defuncti essent, cum vero multorum et eo tempore quo scribebatur, et
nunc usque viventium commemorentur opuscula, mirari te, cur ei hunc titulum
imposuerim. Puto intelligere prudentiam tuam, quod ex opere ipso titulum
potueris intelligere. Legisti enim et Graecos et Latinos, qui vitas virorum
illustrium descripserunt, quod numquam</i> Epitaphium <i>huic operi
inscripserint, sed de</i> Illustribus Viris, <i>verbi gratia, Ducibus, Philosophis,
Oratoribus, Historicis, Poetis Epicis, Tragicis, Comicis.</i> Epitaphium <i>autem
proprie scribitur mortuorum, quod quidem in dormitione sanctae memoriae
Nepotiani Presbyteri olim fecisse me novi. Ergo hic liber vel de</i>
Illustribus Viris, <i>vel proprie de</i> Scriptoribus Ecclesiasticis <i>appellandus
est: licet a plerisque emendatoribus imperitis de</i> Auctoribus <i>dicatur
inscriptus.</i> Jam itaque audi quid Augustinus praeterea ab eo praestitum
voluisset Epist. inter Hieronymianas&nbsp;67. <i>In libro,</i> inquit, <i>quo
cunctos, quorum meminisse potuisti, Scriptores Ecclesiasticos et eorum scripta
commemorasti, commodius, ut arbitror fieret, si nominatis iis, quos haeresiotas
esse nosti (quando ne ipsos quidem praetermittere volueris), subjungeres etiam
in quibus cavendi essent: quamquam nonnullos etiam praeterieris, quod scire
cuperem quo consilio factum sit. Aut si illud volumen forte onerare noluisti,
ut commemoratis haereticis, non adderes, in quibus eos Catholica damnavit
auctoritas: peto ne grave sit litterato labori tuo, quo non mediocriter per
Domini Dei nostri gratiam in Latina lingua sanctorum studia et accendisti et
adjuvisti, id quod tibi per humilitatem meam fraterna charitas indicit, ut si
occupationes tuae sinunt, omnium haereticorum perversa dogmata, qui
rectitudinem fidei Christianae utique ad hoc tempus vel impudentia, vel
imperitia, vel pertinacia depravare conati sunt, uno libello breviter digesta
edas in notitiam eorum, quibus aut non vacat propter alia negotia, aut non
valent propter alienam linguam tam multa legere atque cognoscere</i>.</p>

<p class=m>3.&nbsp;Porro aliorum testimonia percensere si velim, longior sim.
Gennadius eumdem laborem ad sua tempora persecutus cognomine libro cap. 1, de
Jacobo Nisibeno agens, <i>hunc,</i> inquit, <i>virum beatus Hieronymus in libro</i>
<span class=g>&#935;&#961;&#959;&#957;&#953;&#954;&#8182;&#957;</span> <i>velut
magnarum virtutum hominem nominat; cur in</i> Catalogo Scribarum <i>non
posuerit, facile excusabitur,</i> etc, quae infra suo loco expendemus. Facundus
Hermianensis lib.&nbsp;VI defensionis trium Capitulorum cap.&nbsp;2: <i>Hieronymus
noster, vir admodum doctus, qui etiam tantae fuerat lectionis, ut omnes, aut
pene omnes, sive in Graeco, sive in Latino eloquio divinarum Scripturarum
tractatores legeret, scripsit librum, cujus est titulus</i> de Viris
Illustribus, <i>in quo non solum catholicos, sed etiam haereticos memoravit,
qui de Scripturis sanctis in utraque lingua aliquid conscripserunt: non tacuit
qui haeresum fuerint conditores, quive assertores, vel qui etiam a quibusdam ut
haeretici accusarentur, aliis contra defendentibus.</i> Denique Cassiodorius
Divinar. Instit. cap.&nbsp;17: <i>Lege librum</i> de Viris Illustribus S.
Hieronymi, <i>ubi diversos labores atque opuscula eorum breviter et honoravit
et tetigit.</i> Quibus adde S.&nbsp;Isidorum Hispalensem Originum lib.&nbsp;VI
et capite&nbsp;6. Marcellinum Comitem in Chronico, Joannem Sarisberiensem epist.&nbsp;172,
aliosque secutis temporibus prope innumeros.</p>

<p class=m>4.&nbsp;Factum ex hac ipsa operis celebritate, ut meliore etiam
fortuna quam reliqui omnes Hieronymiani libri uteretur iste, siquidem variis
temporibus plures litteratos viros invenit, quorum opera magis ac magis
recognitus atque illustratus, modo seorsim, modo cum aliis operibus in lucem
produceretur. Insigniores ex iis sunt Erasmus, Victorius, Gravius, Suffridus
Petri, Joannes a Fuchte, Aubertus Miraeus, Ernestus Tentzellius, Salomon
Cyprianus, Martianaeus, atque omnium novissime Albertus Fabricius, qui satis
accuratae suae recensioni aliorum quoque editorum scholia atque annotationes
adtexuit. Verum nulla est opera insignior illa, quam Sophronius quidam impendit
qui totum hunc librum Graece refudit: de quo homine et versione ipsa cum multa
in utramque partem disserant eruditi, nonnihil nobis dicendum est. Erasmus, cui
omnium primo vetustum, ut ipse ait, atque emendatum Sophronianae versionis
exemplar nancisci contigit, quique eum secuti sunt editores plerique, non alium
ab eo Sophronio esse persuasum habent, quem Hieronymus noster c.&nbsp;134
hujusmet Catalogi laudat, utpote suorum aliquot opusculorum de Latino in
Graecum eleganti sermone interpretem. Horum sententia ipsa primum libri
inscriptione nititur, deinde praeconcepta ex Hieronymi testimonio doctorum
opinione hominum confirmatur. Contra alii pro nupero scriptore habent, qui
Sophronii ejus, Hieronymi familiaris personam mentiatur, nec defuit quidam
caetera doctus atque eruditus (Vossium dico) qui Erasmum ipsum hanc supposuisse
suspicatus sit, certe ab ejus aevi Graeculo nebulone aliquo profectam
contenderit. Ex eo autem argumentantur, quod multis in locis nec Graeca sit,
nec Hieronymi mentem exprimat, sed ex corrupto Latino exemplari expressa
videatur. Deinde quod in nullo umquam veteri libro manuscripto illam reperire
sit in bibliothecis, quas hujusmodi litterarum studiosi hactenus excusserint.
Inter adeo dissitas opiniones media, quam prudentiores viri Bosius, Huetius,
aliique probant, longe est etiam verosimilior: dico, Sophronium quidem illum
Hieronymi amicum, cui vulgo tribuitur, neutiquam ejus auctorem esse, ut autem
ab Erasmo aut ab ejus aevi impostore aliquo conficta sit, minime credi posse.
Primum suadet stylus ipse, qui sequiorem Graecitatem redolere non immerito
visus est: errores quoque et falsae lectiones, quae licet non innumerae, ut
Vossius exaggerat, ejus tamen generis sunt, ut ex recentiore Latino exemplari
adornatam translationem persuadeant, quando sensim inducta barbarie, scribarum
oscitantia, aut criticorum temeritas bonos libros pervaserat. Maxime vero
interpolationes de Apostolis, aut aliis antiquis Patribus, qui nihil omnino
scripserunt, neque ab Hieronymo inter Ecclesiasticos scriptores relati fuerant,
ingenium utique sapiunt hominis a Sophronii fide ac nobilitate alienissimum.
Alterum facile evincunt scriptorum testimonia, qui nedum uno aut altero, sed
multis ante Erasmum saeculis floruere. Suidas multis in locis versionem hanc
laudat, ac totidem verbis describit in Basilio, Caesario, Gregorio, Damaso,
Epiphanio, Eusebio Pamphili, Justino, Justo Tiberiensi, Josepho, Methodio,
Origene, Polycarpo, Philone. At, inquies, incertae auctor aetatis est ipse
Suidas, et qui XII saeculo vixisse videatur, quandoquidem ex Michael Psello,
qui sub Alexio Comneno floruit, loca quaedam ab illo adducuntur. Ita sane, sed
ex aliquot vocibus, quas posterior manus adjecerit, de ejus aetate non esse
judicandum nemo inficietur, utque difficile dictu sit, quo tandem anno auctor
vixerit, vetustiorem tamen esse quam vulgo creditur, doctis viris probatum est.
Nec tamen unum hoc testimonium urgeo. Est aliud luculentissimum. Photius, qui
certe ante annum&nbsp;850 Bibliothecam suam emisit, hanc ipsam Graecam
interpretationem legit, et plurium ex ea versuum laciniam derivavit, Ut rei
veritas constet, confer ad Hieronymi caput&nbsp;61, de Hippolyto Sophronium
Graece vertentem cum his Photii cod.&nbsp;121: <span
class=g>&#923;&#941;&#947;&#949;&#964;&#945;&#953; &#948;&#8050;
&#954;&#945;&#8054; &#959;&#8023;&#964;&#959;&#962;
(&#7993;&#960;&#960;&#972;&#955;&#965;&#964;&#959;&#962;)
&#960;&#961;&#959;&#963;&#959;&#956;&#953;&#955;&#949;&#8150;&#957;
&#964;&#8183; &#955;&#945;&#8183; &#954;&#945;&#964;&#8048;
&#956;&#943;&#956;&#951;&#963;&#953;&#957;
&#8040;&#961;&#953;&#947;&#941;&#957;&#959;&#965;&#962;, &#959;&#8023;
&#954;&#945;&#8054; &#963;&#965;&#957;&#942;&#952;&#951;&#962;
&#954;&#945;&#8054; &#7952;&#961;&#940;&#963;&#964;&#951;&#962;
&#964;&#8182;&#957; &#955;&#972;&#947;&#969;&#957;
&#8017;&#960;&#8134;&#961;&#967;&#949;&#957;, &#8033;&#962; &#954;&#945;&#8054;
&#960;&#961;&#959;&#964;&#961;&#941;&#968;&#945;&#963;&#952;&#945;&#953;
&#945;&#8016;&#964;&#8056;&#957; &#964;&#8052;&#957;
&#952;&#949;&#943;&#945;&#957;
&#8017;&#960;&#959;&#956;&#957;&#951;&#956;&#945;&#964;&#943;&#963;&#945;&#953;
&#947;&#961;&#945;&#966;&#8052;&#957;, &#7952;&#947;&#954;&#945;&#964;&#945;&#963;&#964;&#942;&#963;&#945;&#962;
&#945;&#8016;&#964;&#8183; &#954;&#945;&#8054;
&#8017;&#960;&#959;&#947;&#961;&#945;&#966;&#941;&#945;&#962;
&#7953;&#960;&#964;&#8048;
&#964;&#945;&#967;&#965;&#947;&#961;&#940;&#966;&#959;&#965;&#962; &#954;&#945;&#8054;
&#7953;&#964;&#941;&#961;&#959;&#965;&#962;
&#964;&#959;&#963;&#959;&#973;&#964;&#959;&#965;&#962;
&#947;&#961;&#940;&#966;&#959;&#957;&#964;&#945;&#962; &#949;&#7984;&#962;
&#954;&#940;&#955;&#955;&#959;&#962;, &#8039;&#957; &#7974;&#957; &#954;&#945;&#8054;
&#964;&#8134;&#962; &#948;&#945;&#960;&#940;&#957;&#951;&#962;
&#945;&#8016;&#964;&#8056;&#962;
&#967;&#959;&#961;&#951;&#947;&#972;&#962;&#903; &#954;&#945;&#8054;
&#964;&#945;&#8166;&#964;&#945; &#8017;&#960;&#951;&#961;&#949;&#964;&#959;&#973;&#956;&#949;&#957;&#959;&#962;
&#945;&#8016;&#964;&#8183;, &#7936;&#960;&#945;&#953;&#964;&#949;&#8150;&#957;
&#945;&#8016;&#964;&#8056;&#957;
&#7936;&#960;&#945;&#961;&#945;&#953;&#964;&#942;&#964;&#969;&#962;
&#964;&#8056; &#7956;&#961;&#947;&#959;&#957;, &#7952;&#958; &#959;&#8023;
&#954;&#945;&#8054; &#7952;&#961;&#947;&#959;&#948;&#953;&#974;&#954;&#964;&#951;&#957;
&#7952;&#957; &#956;&#943;&#8115; &#964;&#8182;&#957;
&#7952;&#960;&#953;&#963;&#964;&#959;&#955;&#8182;&#957;
&#960;&#945;&#961;&#8048;
&#8040;&#961;&#953;&#947;&#941;&#957;&#959;&#965;&#962;
&#954;&#955;&#951;&#952;&#8134;&#957;&#945;&#953;</span>. Quod si apparet
manifesto haec ex illo describi, atque adeo Photium praecesserat versio
isthaec, jam non modo nuperum opus non est, sed saeculo ut tardius octavo
ineunti debeat adscribi. Utrum vero Auctor ipse Sophronius de nomine
appellaretur, an sub veteris Hieronymiani interpretis persona lateat, curiosius
exquirere, non esse operae pretium puto: tametsi unus atque alter Sophronius
per id temporis vixerint, qui id sibi negotii dare potuisse commode
videantur.</p>

<p class=m>5.&nbsp;Jam vero quo tempore librum hunc S. Doctor emiserit,
dicendum est. Ipse autem capite ultimo de se loquens, notat his verbis,
<i>usque in praesentem annum, id est, Theodosii principis decimum quartum haec
scripsi</i>. Concurrere illum cum anno a Christo nato 392 non est qui dubitet;
malim vero ejus anni posteriorem partem intelligi, ut caetera rectius aptentur.
Colligere hoc est ex testimonio libri contra Jovinianum supra laudati, cujus
quidem mentionem in Catalogo non Hieronymus fecit, qui illum nondum
adornaverat, sed nonnemo studiosus qui posteriores etiam alios Commentarios
memorat, contra Auctoris mentem, et veterum exemplariorum fidem. Rursus ex
Praefatione Commentariorum in Jonam, ubi seriem suarum elucubrationum per
triennium ab expositione quinque Prophetarum S.&nbsp;Doctor enumerat, et ut hoc
quoque adjiciam, ex secundo contra Rufinum libro, ubi ante <i>annos ferme
decem</i> hunc Catalogum se testatur texisse.</p>

<p class=m>6.&nbsp;Denique quid nos operae post tantorum hominum solertiam ad
hujus libri editionem novam contulerimus, paucis accipe. Primo Graecam
versionem, quam Editor Benedictinus malo utique consilio omiserat, quamque haud
dubium est identidem Hieronymianae lectioni suppetias ferre, continuo
apposuimus, iis tantum exceptis decem Nominibus quae ex paraphrastis, seu
potius glossatoris manu profecta ad archetypum S.&nbsp;Patris non referuntur,
et nos tamquam vernilem sobolem ad calcem rejecimus. Deinde, quod satis
laudabili diligentia nuperus editor Amburgensis ante nos praestitit, ita ipsum
Hieronymi textum excudimus, ut quoties ille Graeca Eusebii verba in hoc
adornando opere transtulit in Latinum, aut certe parum ab ejus vestigiis
discessit, ipsi textui ex altera parte sociaremus. Excuso Catalogo duas
Appendices subnectimus, quarum altera illa est <i>de Vitis Apostolorum</i>,
quam Versioni Graecae sub Sophronii nomine in suo ms. codice Erasmus reperit,
et Latine est interpretatus. Altera tum Hieronymo <i>de</i> XII <i>Doctoribus
ad Desiderium</i>, tum Bedae <i>de Luminaribus Ecclesiae</i> inscribitur. Atque
haec quidem satis inepta lucubratiuncula est, ut in praefixa censura
animadvertemus; sed omitti nullo pacto debuit, ne quid lector aut eruditus, aut
ineruditus, desideraret. Gennadium quarto loco damus, qui S.&nbsp;Patris
Catalogum prosequitur, eumque aliquot locis supplet, unde Hieronymiano operi
accenseri jure quodam suo postulat, aut potius ab ea, quam in mss. et a
plerisque editoribus obtinuit, sede exturbari non patitur. Nos ejus gratia
Catalogum ipsum Hieronymianum ad tomi finem distulimus, ne cum pone sequi
Gennadius velit seriem scriptionum Hieronymianarum interrumpi necesse esset.
Jam vero, quod quinto loco commemorandum est, ad praestantissimos mss. codices
haec omnia exegimus, praecipue vero unum Veronensem, cui sane paucos pares
antiquitate et emendatione velim invenias; tum alterum Cisterciensem, sive
Monasterii S.&nbsp;Crucis in Jerusalem de Urbe magni faciendae vetustatis, et
notae. Addam Lucensem, qui nonum saeculum dicitur ante vertere, ex quo seriem
capitulorum Gennadii multo ab aliis mss. atque editis libris diversam accepi:
et Corbeiensem quem laudat Mabillonius, et cujus variantes lectiones ad libri
Gennadiani calcem Martianaeus collocat. Demum quae ex aliis mss. alii ante nos
editores notant, expendimus, et per eos aliquando profecisse, aperte ac ingenue
confitemur.</p>
<p>&nbsp;</p>

<h3>Prologus</h3>

<p>Hortaris me, Dexter, ut Tranquillum sequens, ecclesiasticos Scriptores in
ordinem digeram et quod ille in enumerandis Gentilium litterarum Viris fecit
Illustribus, ego [<i>Al.</i> id ego] in nostris faciam, id est, ut a passione
Christi usque ad decimum quartum Theodosii imperatoris annum, omnes qui de
Scripturis sanctis memoriae aliquid prodiderunt, tibi breviter exponam.
Fecerunt quidem hoc idem apud Graecos, Hermippus peripateticus, Antigonus
Carystius, Satyrus doctus vir, et longe omnium doctissimus Aristoxenus musicus.
Apud Latinos autem Varro, Santra, Nepos, Hyginus, et ad cujus nos exemplum
provocas, Tranquillus. Sed non mea est et illorum similis conditio: illi enim
historias veteres annalesque replicantes, potuerunt quasi de ingenti prato non
parvam opusculi sui coronam texere. Ego quid aucturus, qui nullum praevium
sequens, pessimum, ut dicitur, magistrum memetipsum habeo? Quamquam Eusebius
Pamphili in decem ecclesiasticae Historiae libris, maximo nobis adjumento
fuerit, et singulorum, de quibus scripturi sumus, volumina aetates auctorum
suorum saepetestentur. Itaque Dominum Jesum Christum precor, ut quod Cicero
tuus, qui in arce Romanae eloquentiae stetit, non est facere dedignatus in
Bruto, Oratorum Latinae linguae texens catalogum, id ego in ejus Ecclesiae
Scriptoribus enumerandis, digne cohortatione tua impleam. Si qui autem de his
qui usque hodie scriptitant [<i>Al.</i> scripserunt], a me in hoc volumine
praetermissi sunt, sibi magis quam mihi debebunt [<i>Al.</i> debent] imputare.
Neque enim celantes scripta sua, de his quae non legi, nosse potui, et quod
aliis forsitan sit notum, mihi in hoc terrarum angulo (<i>Bethleemi</i>) fuerit
ignotum. Certe cum scriptis suis claruerint, non magnopere nostri silentii
dispendia [<i>Al.</i> dispendio] suspirabunt. Discant ergo Celsus, Porphyrius,
Julianus, rabidi adversus Christum canes, discant eorum sectatores (qui putant
Ecclesiam nullos philosophos et eloquentes, nullos habuisse doctores) quanti et
quales viri eam fundaverint, exstruxerint [<i>Al.</i> struxerint], et
adornaverint; et desinant fidem nostram rusticae tantum simplicitatis arguere,
suamque potius imperitiam agnoscant. Vale in Domino Jesu Christo.</p>
<p>&nbsp;</p>

<h3>Incipiunt capitula libri</h3>

<p class=a>I. Simon Petrus.</p>
<p class=a>II. Jacobus frater Domini.</p>
<p class=a>III. Matthaeus qui et Levi.</p>
<p class=a>IV. Juda frater Jacobi.</p>
<p class=a>V. Paulus qui [<i>Al.</i> et] ante Saulus.</p>
<p class=a>VI. Barnabas qui et Joseph.</p>
<p class=a>VII. Lucas evangelista.</p>
<p class=a>VIII. Marcus evangelista.</p>
<p class=a>IX. Joannes apost. et evang.</p>
<p class=a>X. Hermas [<i>ms. reliqua tacet</i>], ut ferunt Pastor, auctor libri.</p>
<p class=a>XI. Philon Judaeus.</p>
<p class=a>XII. Lucius Anneus Seneca.</p>
<p class=a>XIII. Josephus Matthiae filius.</p>
<p class=a>XIV. Justus Tiberiensis.</p>
<p class=a>XV. Clemens episcopus.</p>
<p class=a>XVI. Ignatius episcopus.</p>
<p class=a>XVII. Polycarpus episcopus.</p>
<p class=a>XVIII. Papias episcopus.</p>
<p class=a>XIX. Quadratus episcopus.</p>
<p class=a>XX. Aristides philosophus.</p>
<p class=a>XXI. Agrippa qui et Castor [<i>Ms.</i> Castoris].</p>
<p class=a>XXII. Hegesippus historicus.</p>
<p class=a>XXIII. Justinus philosophus.</p>
<p class=a>XXIV. Melito episcopus.</p>
<p class=a>XXV. Theophilus episcopus.</p>
<p class=a>XXVI. Apollinaris episcopus.</p>
<p class=a>XXVII. Dionysius episcopus.</p>
<p class=a>XXVIII. Pinitus [<i>Al.</i> Pinytus] episcopus.</p>
<p class=a>XXIX. Tatianus haeresiarches.</p>
<p class=a>XXX. Philippus episcopus.</p>
<p class=a>XXXI. Musanus.</p>
<p class=a>XXXII. Modestus.</p>
<p class=a>XXXIII. Bardesanes haeresiarches.</p>
<p class=a>XXXIV. Victor episcopus.</p>
<p class=a>XXXV. Irenaeus episcopus.</p>
<p class=a>XXXVI. Panthaenus philosophus.</p>
<p class=a>XXXVII. Rhodon, Tatiani discipulus.</p>
<p class=a>XXXVIII. Clemens presbyter.</p>
<p class=a>XXXIX. Miltiades.</p>
<p class=a>XL. Apollonius.</p>
<p class=a>XLI. Serapion episcopus.</p>
<p class=a>XLII. Apollonius alius senator.</p>
<p class=a>XLIII. Theophilus alius episcopus.</p>
<p class=a>XLIV. Baccillus [<i>Al.</i> Bacchelus] episcopus.</p>
<p class=a>XLV. Polycrates episcopus.</p>
<p class=a>XLVI. Heraclitus episcopus.</p>
<p class=a>XLVII. Maximus.</p>
<p class=a>XLVIII. Candidus.</p>
<p class=a>XLIX. Appion.</p>
<p class=a>L. Sextus.</p>
<p class=a>LI. Arabianus.</p>
<p class=a>LII. Judas.</p>
<p class=a>LIII. Tertullianus presbyter.</p>
<p class=a>LIV. Origenes, qui et Adamantius, presbyter.</p>
<p class=a>LV. Ammonius presbyter.</p>
<p class=a>LVI. Ambrosius diaconus.</p>
<p class=a>LVII. Tryphon Origenis discipulus.</p>
<p class=a>LVIII. Minucius Felix.</p>
<p class=a>LIX. Gaius.</p>
<p class=a>LX. Berillus [<i>Al.</i> Beryllus] episcopus.</p>
<p class=a>LXI. Hippolytus [<i>Al.</i> Hypolitus] episcopus.</p>
<p class=a>LXII. Alexander episcopus.</p>
<p class=a>LXIII. Julianus Africanus.</p>
<p class=a>LXIV. Geminus presbyter.</p>
<p class=a>LXV. Theodorus, qui et Gregorius, episcopus.</p>
<p class=a>LXVI. Cornelius episcopus.</p>
<p class=a>LXVII. Cyprianus episcopus.</p>
<p class=a>LXVIII. Pontius diaconus.</p>
<p class=a>LXIX. Dionysius episcopus.</p>
<p class=a>LXX. Novatianus haeresiarches.</p>
<p class=a>LXXI. Malchion presbyter.</p>
<p class=a>LXXII. Archelaus episcopus.</p>
<p class=a>LXXIII. Anatolius episcopus.</p>
<p class=a>LXXIV. Victorinus episcopus.</p>
<p class=a>LXXV. Pamphilus presbyter.</p>
<p class=a>LXXVI. Pierius presbyter.</p>
<p class=a>LXXVII. Lucianus presbyter.</p>
<p class=a>LXXVIII. Phileas episcopus.</p>
<p class=a>LXXIX. Arnobius rhetor.</p>
<p class=a>LXXX. Firmianus rhetor.</p>
<p class=a>LXXXI. Eusebius episcopus.</p>
<p class=a>LXXXII. Reticius episcopus Eduorum.</p>
<p class=a>LXXXIII. Methodius episcopus.</p>
<p class=a>LXXXIV. Juvencus presbyter.</p>
<p class=a>LXXXV. Eustathius episcopus.</p>
<p class=a>LXXXVI. Marcellus episcopus.</p>
<p class=a>LXXXVII. Athanasius episcopus.</p>
<p class=a>LXXXVIII. Antonius monachus.</p>
<p class=a>LXXXIX. Basilius episcopus.</p>
<p class=a>XC. Theodorus episcopus.</p>
<p class=a>XCI. Eusebius alius episcopus.</p>
<p class=a>XCII. Triphilus episcopus.</p>
<p class=a>XCIII. Donatus haeresiarches.</p>
<p class=a>XCIV. Asterius philosophus.</p>
<p class=a>XCV. Lucifer episcopus.</p>
<p class=a>XCVI. Eusebius alius episcopus.</p>
<p class=a>XCVII. Fortunatianus episcopus.</p>
<p class=a>XCVIII. Acacius episcopus.</p>
<p class=a>XCIX. Serapion episcopus.</p>
<p class=a>C. Hilarius episcopus.</p>
<p class=a>CI. Victorinus rhetor Petavionensis.</p>
<p class=a>CII. Titus episcopus.</p>
<p class=a>CIII. Damasus episcopus.</p>
<p class=a>CIV. Apollinaris episcopus.</p>
<p class=a>CV. Gregorius episcopus.</p>
<p class=a>CVI. Pacianus episcopus.</p>
<p class=a>CVII. Photinus haeresiarches.</p>
<p class=a>CVIII. Foebadius episcopus.</p>
<p class=a>CIX. Didymus <span class=g>&#8001; &#914;&#955;&#941;&#960;&#969;&#957;</span>.</p>
<p class=a>CX. Optatus episcopus.</p>
<p class=a>CXI. Acilius Severus, senator.</p>
<p class=a>CXII. Cyrillus episcopus.</p>
<p class=a>CXIII. Euzoius episcopus.</p>
<p class=a>CXIV. Epiphanius episcopus.</p>
<p class=a>CXV. Ephrem diaconus.</p>
<p class=a>CXVI. Basilius alter episcopus.</p>
<p class=a>CXVII. Gregorius alius episcopus.</p>
<p class=a>CXVIII. Lucius episcopus.</p>
<p class=a>CXIX. Diodorus episcopus.</p>
<p class=a>CXX. Eunomius haeresiarches.</p>
<p class=a>CXXI. Priscillianus episcopus.</p>
<p class=a>CXXII. Latronianus episcopus.</p>
<p class=a>CXXIII. Tiberianus episcopus.</p>
<p class=a>CXXIV. Ambrosius episcopus Mediolan.</p>
<p class=a>CXXV. Evagrius episcopus.</p>
<p class=a>CXXVI. Ambrosius Didymi discipulus.</p>
<p class=a>CXXVII. Maximus ex philosopho episcopus.</p>
<p class=a>CXXVIII. Gregorius alius episcopus.</p>
<p class=a>CXXIX. Joannes presbyter.</p>
<p class=a>CXXX. Gelasius episcopus.</p>
<p class=a>CXXXI. Theotimus episcopus.</p>
<p class=a>CXXXII. Dexter Paciani filius, nunc praefectus praetorio.</p>
<p class=a>CXXXIII. Amphilochius episcopus.</p>
<p class=a>CXXXIV. Sophronius.</p>
<p class=a>CXXXV. Hieronymus.</p>
<p>&nbsp;</p>

<h3>Caput primum</h3>

<p>Simon Petrus, filius Joannis, provinciae Galileae, e vico Bethsaida, frater
Andreae apostoli <i>(Matth.&nbsp;IV,&nbsp;18)</i>, et princeps Apostolorum,
post episcopatum Antiochensis Ecclesiae, et praedicationem dispersionis eorum
qui de circumcisione crediderant, in Ponto, Galatia, Cappadocia, Asia, et
Bithynia <i>(I&nbsp;Petr.&nbsp;I,&nbsp;1)</i>, secundo Claudii imperatoris
anno, ad expugnandum Simonem magum, Romam pergit, ibique viginti quinque annis
Cathedram Sacerdotalem tenuit, usque ad ultimum annum Neronis, id est, decimum
quartum. A quo et affixus cruci, martyrio coronatus est, capite ad terram
verso, et in sublime pedibus elevatis: asserens se indignum qui sic
crucifigeretur ut Dominus suus. Scripsit duas Epistolas, quae Catholicae
nominantur: quarum secunda a plerisque ejus esse negatur, propter styli cum
priore dissonantiam. Sed et Evangelium juxta Marcum, qui auditor ejus et
interpres fuit, hujus dicitur. Libri autem, e quibus unus Actorum ejus
inscribitur, alius Evangelii, tertius Praedicationis, quartus Apocalypseos,
quintus Judicii, inter apocryphas scripturas repudiantur. Sepultus Romae in
Vaticano, juxta viam Triumphalem, totius orbis veneratione celebratur.</p>
<p>&nbsp;</p>

<h3>Caput II</h3>

<p>Jacobus, qui appellatur frater Domini <i>(Galat.&nbsp;I,&nbsp;19)</i>,
cognomento Justus, ut nonnulli existimant, Joseph ex alia uxore, ut autem mihi
videtur, Mariae sororis matris Domini <i>(Joan.&nbsp;XIX,&nbsp;25)</i>, cujus
Joannes in libro suo meminit, filius, post passionem Domini statim ab Apostolis
Hierosolymorum episcopus ordinatus, unam tantum scripsit Epistolam, quae de
septem Catholicis est, quae et ipsa ab alio quodam sub nomine ejus edita
asseritur, licet paulatim tempore procedente obtinuerit auctoritatem.
Hegesippus vicinus Apostolicorum temporum, in quinto Commentariorum libro de
Jacobo narrans, ait: <i>Suscepit Ecclesiam</i> Hierosolymorum <i>post Apostolos
frater Domini Jacobus, cognomento Justus. Multi siquidem Jacobi vocabantur. Hic
de utero matris sanctus fuit, vinum et siceram non bibit, carnem nullam
comedit, nunquam attonsus fuit, nec unctus fuit unguento, nec usus balneo.</i> <i>Huic
soli licitum erat ingredi Sancta sanctorum: siquidem vestibus laneis non
utebatur, sed lineis, solusque ingrediebatur templum, et fixis genibus pro
populo deprecabatur, in tantum,</i> <i>ut camelorum duritiem traxisse</i> <i>ejus
genua crederentur.</i> Dicit et alia multa, quae enumerare longum esset. Sed et
Josephus in vicesimo libro Antiquitatum refert, et Clemens in septimo <span
class=g>&#8017;&#960;&#959;&#964;&#965;&#960;&#974;&#963;&#949;&#969;&#962;</span>,
mortuo Festo, qui Judaeam regebat, missum esse a Nerone successorem ejus
Albinum, qui cum necdum ad provinciam pervenisset, Ananus, inquit, Pontifex
adolescens Anani filius, de genere sacerdotali, accepta occasione <span
class=g>&#7936;&#957;&#945;&#961;&#967;&#943;&#945;&#962;</span>, concilium
congregavit, et compellens publice Jacobum, ut Christum Dei Filium denegaret,
contradicentem lapidari jussit. Qui cum praecipitatus de pinna templi,
confractis cruribus, adhuc semianimis tendens ad coelum manus, diceret:
<i>Domine, ignosce eis, quod enim faciunt, nesciunt
(Luc.&nbsp;XXIII,&nbsp;34)</i>; fullonis fuste, quo uda vestimenta extorqueri
solent, in cerebro percussus interiit. Tradit item Josephus, tantae eum
sanctitatis fuisse, et celebritatis in populo, ut propter ejus necem, creditum
sit subversam esse Hierosolymam. Hic est de quo Paulus Apostolus scribit ad
Galatas: <i>Alium autem Apostolorum vidi neminem, nisi Jacobum fratrem Domini
(Galat.&nbsp;I,&nbsp;19)</i>. Et Apostolorum super hoc crebrius Acta testantur
<i>(Actor.&nbsp;I,&nbsp;13; et XXII,&nbsp;17; et XV,&nbsp;13)</i>. Evangelium
quoque quod appellatur secundum Hebraeos, et a me nuper in Graecum Latinumque
sermonem translatum est, quo et Origenes saepe utitur, post resurrectionem
Salvatoris refert: <i>Dominus autem cum dedisset sindonem servo Sacerdotis,
ivit ad Jacobum, et apparuit ei. Juraverat enim Jacobus, se non comesturum
panem ab illa hora qua biberat calicem Domini, donec videret eum resurgentem a
dormientibus</i>. Rursusque post paululum: <i>Afferte</i>, ait Dominus,
<i>mensam et panem</i>. Statimque additur: <i>Tulit panem et benedixit, ac
fregit, et dedit Jacobo justo, et dixit ei: Frater mi, comede panem tuum, quia
resurrexit Filius hominis a dormientibus</i>. Triginta itaque annos
Hierosolymorum [<i>Al.</i> Hierosolymis] rexit Ecclesiam, id est, usque ad
septimum Neronis annum, et juxta templum ubi et praecipitatus fuerat, sepultus
est. Titulum usque ad obsidionem Titi, et ultimam Hadriani, notissimum habuit.
Quidam e nostris in monte Oliveti eum putaverunt conditum, sed falsa eorum
opinio est.</p>
<p>&nbsp;</p>

<h3>Caput III</h3>

<p>Matthaeus, qui et Lovi, ex publicano apostolus <i>(Matth.&nbsp;IX,&nbsp;9;
Marc.&nbsp;II,&nbsp;14; Luc.&nbsp;V,&nbsp;27)</i>, primus in Judaea propter eos
qui ex circumcisione crediderant, Evangelium Christi Hebraicis litteris
verbisque composuit: quod quis postea in Graecum transtulerit, non satis certum
est. Porro ipsum Hebraicum habetur usque hodie in Caesariensi bibliotheca, quam
Pamphilus martyr studiosissime confecit. Mihi quoque a Nazaraeis, qui in Beroea
urbe Syriae hoc volumine utuntur, describendi facultas fuit. In quo
animadvertendum, quod ubicumque Evangelista, sive ex persona sua, sive ex
persona Domini Salvatoris, veteris Scripturae testimoniis abutitur, non
sequatur Septuaginta translatorum auctoritatem, sed Hebraicam, e quibus illa
duo sunt: <i>Ex Aegypto vocavi filium meum;</i> et: <i>Quoniam Nazaraeus
vocabitur</i>.</p>
<p>&nbsp;</p>

<h3>Caput IV</h3>

<p>Judas frater Jacobi parvam, quae de septem Catholicis est, Epistolam
reliquit. Et quia de libro Enoch, qui apocryphus est, in ea assumit
testimonium, a plerisque rejicitur, tamen auctoritatem vetustate jam et usu
meruit, et inter sanctas Scripturas computatur.</p>
<p>&nbsp;</p>

<h3>Caput V</h3>

<p>Paulus apostolus, qui ante Saulus <i>(Actor.&nbsp;VII,&nbsp;58)</i>, extra
numerum duodecim Apostolorum, de tribu Benjamin et oppido Judaeae Giscalis
fuit, quo a Romanis capto, cum parentibus suis Tarsum Ciliciae commigravit <i>(Act.&nbsp;XIII,&nbsp;12)</i>,
a quibus ob studia Legis missus Hierosolymam, a Gamaliele viro doctissimo,
cujus Lucas meminit, eruditus est. Cum autem interfuisset neci martyris
Stephani, et acceptis a pontifice templi epistolis, ad persequendos eos, qui
Christo crediderant, Damascum pergeret, revelatione compulsus ad fidem, quae in
Actibus Apostolorum scribitur, in vas electionis de persecutore translatus est.
Cumque primum ad praedicationem ejus Sergius Paulus proconsul Cypri
credidisset, ab eo quod eum Christi fidei subegerat, sortitus est nomen Paulus,
et juncto sibi Barnaba, multis urbibus peragratis, revertensque Hierosolymam, a
Petro, Jacobo et Joanne Gentium Apostolus ordinatur. Et quia in Actibus
Apostolorum plenissime de ejus conversatione scriptum est, hoc tantum dicam,
quod post passionem Domini vicesimo quinto anno, id est, secundo Neronis, eo
tempore, quo Festus procurator Judaeae successit Felici, Romam vinctus
mittitur, et biennium in libera manens custodia, adversus Judaeos de adventu
Christi quotidie disputavit. Sciendum autem in prima satisfactione, necdum
Neronis imperio roborato, nec in tanta erumpente scelera, quanta de eo narrant
historiae, Paulum a Nerone dimissum, ut Evangelium Christi in Occidentis quoque
partibus praedicaretur, sicut ipse scribit in secunda Epistola ad Timotheum, eo
tempore quo et passus est, de vinculis dictans Epistolam: <i>In prima mea
satisfactione nemo mihi affuit, sed omnes me dereliquerunt: non eis imputetur.
Dominus autem mihi affuit, et confortavit me, ut per me praedicatio
compleretur, et audirent omnes gentes, et liberatus sum de ore leonis
(I&nbsp;Tim.&nbsp;IV,&nbsp;16)</i>. Manifestissime leonem propter crudelitatem
Neronem significans. Et in sequentibus: <i>Liberatus sum de ore leonis</i>. Et
statim: <i>Liberabit me Dominus ab omni opere malo, et salvabit me in regnum
suum coeleste</i>, quod scilicet praesens sibi sentiret imminere martyrium. Nam
et in eadem Epistola praemiserat: <i>Ego enim jam immolor, et tempus
resolutionis meae instat (I&nbsp;Tim.&nbsp;IV,&nbsp;6)</i>. Hic ergo quarto
decimo Neronis anno, eodem die quo Petrus Romae, pro Christo capite truncatur,
sepultusque est in via Ostiensi, anno post passionem Domini tricesimo
septimo. Scripsit autem novem ad septem Ecclesias Epistolas, ad Romanos unam,
ad Corinthios duas, ad Galatas unam, ad Ephesios unam, ad Philippenses unam, ad
Colossenses unam, ad Thessalonicenses duas, praeterea ad discipulos suos,
Timotheo duas, Tito unam, Philemoni unam. Epistola autem quae fertur ad
Hebraeos, non ejus creditur, propter styli sermonisque dissonantiam, sed vel
Barnabae, juxta Tertullianum, vel Lucae Evangelistae, juxta quosdam, vel
Clementis Romanae postea Ecclesiae Episcopi, quem aiunt ipsi adjunctum
sententias Pauli proprio ordinasse et ornasse sermone. Vel certe quia Paulus
scribebat ad Hebraeos, et propter invidiam sui apud eos nominis, titulum in
principio salutationis amputaverit. Scripserat ut Hebraeus Hebraice, id est,
suo eloquio disertissime, ut ea quae eloquenter scripta fuerant in Hebraeo,
eloquentius verterentur [<i>Ms.</i> vertisse] in Graecum, et hanc causam esse,
quod a caeteris Pauli Epistolis discrepare videatur. Legunt quidam et ad
Laodicenses, sed ab omnibus exploditur.</p>
<p>&nbsp;</p>

<h3>Caput VI</h3>

<p>Barnabas Cyprius <i>(Act.&nbsp;IV,&nbsp;36)</i>, qui et Joseph Levites, cum
Paulo Gentium apostolus ordinatus <i>(Act.&nbsp;XIII,&nbsp;2;
Gal.&nbsp;II,&nbsp;9)</i>, unam ad aedificationem Ecclesiae pertinentem
Epistolam composuit, quae inter apocryphas scripturas legitur. Hic postea
propter Joannem discipulum, qui et Marcus vocabatur <i>(Act.&nbsp;XV,&nbsp;37)</i>,
separatus a Paulo, nihilominus Evangelicae praedicationis injunctum sibi opus
exercuit.</p>
<p>&nbsp;</p>

<h3>Caput VII</h3>

<p>Lucas medicus Antiochensis, ut ejus scripta indicant, Graeci sermonis non
ignarus fuit, sectator Apostoli Pauli, et omnis peregrinationis ejus comes,
scripsit Evangelium, de quo idem Paulus: <i>Misimus,</i> inquit, <i>cum illo
fratrem, cujus laus est in Evangelio per omnes Ecclesias</i> <i>(II&nbsp;Cor.&nbsp;VIII,&nbsp;18)</i>;
et ad Colossenses: <i>Salutat vos Lucas medicus charissimus</i> <i>(Coloss.&nbsp;IV,&nbsp;14)</i>;
et ad Timotheum: <i>Lucas est mecum solus</i> <i>(II&nbsp;Tim.&nbsp;IV,&nbsp;11)</i>.
Aliud quoque edidit volumen egregium, quod titulo Apostolicarum <span
class=g>&#960;&#961;&#940;&#958;&#949;&#969;&#957;</span> praenotatur, cujus
historia usque ad biennium Romae commorantis Pauli pervenit, id est, usque ad
quartum Neronis annum <i>(Act.&nbsp;II,&nbsp;8,&nbsp;30)</i>. Ex quo
intelligimus, in eadem urbe librum esse compositum. Igitur <span
class=g>&#960;&#949;&#961;&#953;&#972;&#948;&#959;&#965;&#962;</span>
[<i>Ms.</i> <span class=g>&#960;&#949;&#961;&#953;&#959;&#967;&#8048;&#962;</span>]
Pauli, et Theclae, et totam baptizati Leonis fabulam, inter apocryphas
scripturas computamus. Quale enim est, ut individuus comes Apostoli, inter
caeteras ejus res hoc solum ignoraverit? Sed et Tertullianus vicinus eorum
temporum, refert presbyterum quemdam in Asia <span
class=g>&#963;&#960;&#959;&#965;&#948;&#945;&#963;&#964;&#8052;&#957;</span>
apostoli Pauli, convictum apud Joannem, quod auctor esset libri, et confessum
se hoc Pauli amore fecisse, loco excidisse. Quidam suspicantur, quotiescumque
in Epistolissuis Paulus dicit, <i>juxta Evangelium meum,</i> de Lucae
significare volumine, et Lucam non solum ab apostolo Paulo didicisse
Evangelium, qui cum Domino in carne non fuerat, sed et a caeteris Apostolis.
Quod ipse quoque in principio sui voluminis declarat, dicens: <i>Sicut ut
tradiderunt nobis, qui a principio ipsi viderunt, et ministri fuerunt
sermonis</i>. Igitur Evangelium sicut audierat, scripsit. Acta vero Apostolorum
sicut viderat, composuit. Sepultus est Constantinopoli, ad quam urbem vicesimo
Constantii anno, ossa ejus cum reliquiis Andreae apostoli translata sunt.</p>
<p>&nbsp;</p>

<h3>Caput VIII</h3>

<p>Marcus discipulus et interpres Petri, juxta quod Petrum referentem audierat,
rogatus Romae a fratribus, breve scripsit Evangelium. Quod cum Petrus audisset,
probavit, et Ecclesiis legendum sua auctoritate edidit, sicut Clemens in sexto
<span class=g>&#8017;&#960;&#959;&#964;&#965;&#960;&#974;&#963;&#949;&#969;&#957;</span>
libro scribit et Papias Hierapolitanus episcopus. Meminit hujus Marci, et
Petrus in Epistola prima, sub nomine Babylonis figuraliter Romam significans: <i>Salutat
vos quae in Babylone est coelecta, et Marcus filius meus</i> <i>(I&nbsp;Petr.&nbsp;V,&nbsp;13)</i>.
Assumpto itaque Evangelio quod ipse confecerat, perrexit Aegyptum, et primus [<i>Ms.</i>
primum] Alexandriae Christum annuntians, constituit Ecclesiam, tanta doctrina [<i>Al.</i>
doctrinae] et vitae continentia, ut omnes sectatores Christi ad exemplum sui
cogeret. Denique Philo disertissimus Judaeorum, videns Alexandriae primam
Ecclesiam adhuc judaizantem, quasi in laudem gentis suae librum super eorum
conversatione scripsit <i>(Act.&nbsp;II,&nbsp;44)</i>. Et quomodo Lucas narrat,
Hierosolymae credentes omnia habuisse communia: sic et ille quod Alexandriae
sub Marco fieri doctore cernebat, memoriae tradidit. Mortuus est autem octavo
Neronis anno, et sepultus Alexandriae, succedente sibi Anniano.</p>
<p>&nbsp;</p>

<h3>Caput IX</h3>

<p>Joannes Apostolus, quem Jesus amavit plurimum <i>(Jo.&nbsp;XIII,&nbsp;23, et
XIX,&nbsp;26, et XX,&nbsp;2, et XXI,&nbsp;7)</i>, filius Zebedaei, frater
Jacobi apostoli <i>(Matth.&nbsp;IV,&nbsp;21, et X,&nbsp;2;
Marc.&nbsp;X,&nbsp;35; Luc.&nbsp;V,&nbsp;10)</i>, quem Herodes post passionem
Domini docellavit <i>(Act.&nbsp;XII,&nbsp;2&nbsp;seqq.)</i>, novissimus omnium
scripsit Evangelium, rogatus ab Asiae episcopis, adversus Cerinthum, aliosque haereticos,
et maxime tunc Ebionitarum dogma consurgens, qui asserunt Christum ante Mariam
non fuisse. Unde et compulsus est divinam ejus nativitatem edicere. Sed et
aliam causam hujus scripturae ferunt, quod cum legisset Matthaei, Marci et
Lucae volumina, probaverit quidem textum historiae, et vera eos dixisse
firmaverit, sed unius tantum anni, in quo et passus est, post carcerem Joannis
[<i>Ms. tacet</i> Joannis], historiam texuisse. Praetermisso itaque anno, cujus
acta a tribus exposita fuerant, superioris temporis antequam Joannes
clauderetur in carcerem, gesta narravit: sicut manifestum esse poterit his qui
diligenter quatuor Evangeliorum volumina legerint. Quae res etiam <span
class=g>&#948;&#953;&#945;&#966;&#969;&#957;&#943;&#945;&#957;</span>
(<i>dissonantiam</i>), quae videtur Joannis esse cum caeteris, tollit. Scripsit
autem et unam Epistolam, cujus exordium est: <i>Quod fuit ab initio, quod
audivimus, et vidimus oculis nostris, quod perspeximus, et manus nostrae
contrectaverunt de verbo vitae,</i> quae ab universis Ecclesiasticis et
eruditis viris probatur. Reliquae autem duae, quarum principium est: <i>Senior
Electae dominae et natis ejus,</i> et sequentis: <i>Senior Caio charissimo,
quem ego diligo in veritate,</i> Joannis presbyteri asseruntur, cujus et hodie
alterum sepulcrum apud Ephesum ostenditur, etsi nonnulli putant duas memorias
ejusdem Joannis Evangelistae esse, super qua re cum per ordinem ad Papiam
auditorem ejus ventum fuerit, disseremus. Quarto decimo igitur anno, secundum
post Neronem persecutionem movente Domitiano, in Patmos insulam relegatus,
scripsit Apocalypsim, quam interpretatur Justinus Martyr et Irenaeus.
Interfecto autem Domitiano, et actis ejus ob nimiam crudelitatem a senatu
rescissis, sub Nerva principe redit Ephesum, ibique usque ad Trajanum principem
perseverans, totas Asiae fundavit rexitque Ecclesias, et confectus senio,
sexagesimo octavo post passionem Domini anno mortuus, juxta eamdem urbem
sepultus est.</p>
<p>&nbsp;</p>

<h3>Caput X</h3>

<p>Herman, cujus Apostolus Paulus ad Romanos scribens meminit: <i>Salutate
Asyncritum, Phlegonta, Herman, Patroban, Hermen</i>, <i>et qui cum eis fratres
sunt</i> <i>(Rom.&nbsp;XVI,&nbsp;14)</i>, asserunt auctorem esse libri, qui
appellatur <i>Pastor,</i> et apud quasdam Graeciae Ecclesias jam publice
legitur. Revera utilis liber, multique de eo Scriptorum veterum usurpavere
testimonia. Sed apud Latinos pene ignotus est.</p>
<p>&nbsp;</p>

<h3>Caput XI</h3>

<p>Philo Judaeus, natione Alexandrinus, de genere sacerdotum, idcirco a nobis
inter scriptores ecclesiasticos ponitur, quia librum de prima Marci
evangelistae apud Alexandriam scribens Ecclesia, in nostrorum laude versatus
est, non solum eos ibi, sed in multis quoque provinciis esse memorans, et
habitacula eorum dicens monasteria. Ex quo apparet talem primum Christo
credentium fuisse Ecclesiam, quales nunc monachi esse nituntur [<i>Ms.</i>
imitantur] et cupiunt, ut nihil cujusquam proprium sit, nullus inter eos,
dives, nullus pauper. Patrimonia egentibus dividuntur [<i>Al.</i> dividunt],
orationi vacatur [<i>Al.</i> vacant], et Psalmis, doctrinae quoque et
continentiae, quales et Lucas refert <i>(Act.&nbsp;II,&nbsp;44, et IV,&nbsp;32)</i>,
primum Hierosolymae fuisse credentes. Aiunt hunc sub Caio Caligula Romae periclitatum,
quo legatus gentis suae missus fuerat. Cum secunda vice venisset ad Claudium,
in eadem urbe locutum esse cum apostolo Petro, ejusque habuisse amicitias, et
ob hanc causam, etiam Marci, discipuli Petri, apud Alexandriam sectatores
ornasse laudibus suis. Exstant hujus praeclara et innumerabilia opera, in
quinque libros Moysi, de Confusione linguarum liber unus, de Natura et
Inventione liber unus, de His quae sensu precamur et detestamur liber unus, de
Eruditione liber unus, de Haerede divinarum rerum liber unus, de Divisione
aequalium et contrariorum liber, de Tribus virtutibus liber unus, Quare
quorumdam in Scripturis mutata sunt [<i>Mss.</i> sint] nomina liber unus, de
Pactis libri duo, de Vita sapientis liber unus, de Gigantibus liber unus, Quod
somnia mittantur a Deo libri quinque, Quaestionum et solutionum in Exodo libri
quinque, de Tabernaculo et Decalogo libri quatuor, necnon de Victimis et
Repromissionibus, sive Maledictis, de Providentia, de Judaeis, de Conversatione
vitae, de Alexandro, et Quod propriam rationem muta animalia habeant, et Quod
omnis insipiens servus sit, et de Vita nostrorum liber unus, de quo supra
diximus, id est, de Apostolicis viris, quem et inscripsit <span
class=g>&#960;&#949;&#961;&#8054; &#914;&#943;&#959;&#965;
&#952;&#949;&#969;&#961;&#951;&#964;&#953;&#954;&#959;&#8166;
&#7985;&#954;&#949;&#964;&#8182;&#957;</span>, quod videlicet coelestia
contemplentur, et semper Deum orent. Et sub aliis indicibus, de Agricultura
duo, de Ebrietate duo. Sunt et alia ejus monumenta ingenii, quae in nostras
manus non pervenerunt. De hoc vulgo apud Graecos dicitur, <span class=g>&#7970;
&#928;&#955;&#940;&#964;&#969;&#957;
&#966;&#953;&#955;&#969;&#957;&#943;&#950;&#949;&#953;, &#7970;
&#934;&#943;&#955;&#969;&#957;
&#960;&#955;&#945;&#964;&#969;&#957;&#943;&#950;&#949;&#953;</span>: id est,
<i>aut Plato Philonem sequitur, aut Platonem Philo:</i> tanta est similitudo
sensuum et eloquii.</p>
<p>&nbsp;</p>

<h3>Caput XII</h3>

<p>Lucius Annaeus Seneca Cordubensis, Sotionis Stoici discipulus, et patruus
Lucani poetae, continentissimae vitae fuit, quem non ponerem in catalogo
Sanctorum, nisi me illae Epistolae provocarent, quae leguntur a plurimis, Pauli
ad Senecam, et Senecae ad Paulum. In quibus cum esset Neronis magister, et
illius temporis potentissimus, optare se dicit, ejus esse loci apud suos, cujus
sit Paulus apud Christianos. Hic ante biennium quam Petrus et Paulus
coronarentur martyrio, a Nerone interfectus est.</p>
<p>&nbsp;</p>

<h3>Caput XIII</h3>

<p>Josephus Matthiae filius, ex Hierosolymis sacerdos, a Vespasiano captus, cum
Tito filio ejus relictus est. Hic Romam veniens, septem libros Judaicae
captivitatis Imperatoribus patri filioque obtulit, qui et bibliothecae publicae
traditi sunt, et ob ingenii gloriam, statuam quoque meruit Romae. Scripsit
autem et alios viginti Antiquitatum libros, ab exordio mundi, usque ad decimum
quartum annum Domitiani Caesaris, et duos <span
class=g>&#7944;&#961;&#967;&#945;&#953;&#972;&#964;&#951;&#964;&#959;&#962;</span>,
adversum Appionem grammaticum Alexandrinum, qui sub Caligula legatus missus ex
parte Gentilium, contra Philonem etiam librum, vituperationem gentis Judaicae
continentem, scripserat. Alius quoque liber ejus, qui inscribitur <span
class=g>&#960;&#949;&#961;&#8054;
&#913;&#8016;&#964;&#959;&#954;&#961;&#940;&#964;&#959;&#961;&#959;&#962;
&#955;&#959;&#947;&#953;&#963;&#956;&#959;&#8166;</span>, valde elegans
habetur, in quo et Machabaeorum sunt digesta martyria. Hic in decimo octavo
Antiquitatum libro, manifestissime confitetur, propter magnitudinem signorum,
Christum a Pharisaeis interfectum, et Joannem Baptistam vere prophetam fuisse,
et propter interfectionem Jacobi apostoli, dirutam Hierosolymam. Scripsit autem
de Domino in hunc modum: <i>Eodem tempore fuit Jesus vir sapiens, si tamen
virum oportet eum dicere. Erat enim mirabilium patrator operum, et doctor
eorum, qui libenter vera suscipiunt: plurimos quoque tam de Judaeis quam de
gentibus sui habuit sectatores, et credebatur esse Christus. Cumque invidia
nostrorum Principum, cruci eum Pilatus addixisset, nihilominus qui primum
dilexerant, perseveraverunt. Apparuit enim eis tertia die vivens. Multa et haec
alia mirabilia carminibus Prophetarum de eo vaticinantibus, et usque hodie
Christianorum gens ab hoc sortita vocabulum, non defecit</i>.</p>
<p>&nbsp;</p>

<h3>Caput XIV</h3>

<p>Justus Tiberiensis, de provincia Galilaea, conatus est et ipse Judaicarum
rerum historiam texere, et quosdam Commentariolos de Scripturis componere: sed
hunc Josephus (<i>In Just. Vita</i>) arguit mendacii. Constat autem illum eo
tempore scripsisse, quo et Josephus.</p>
<p>&nbsp;</p>

<h3>Caput XV</h3>

<p>Clemens, de quo Apostolus Paulus ad Philippenses scribens, ait, <i>Cum
Clemente et caeteris cooperatoribus meis, quorum nomina scripta sunt in libro
vitae</i> <i>(Philip.&nbsp;IV,&nbsp;3)</i>, quartus post Petrum Romae
episcopus: siquidem secundus Linus fuit, tertius Anacletus, tametsi plerique
Latinorum, secundum post Petrum Apostolum putent fuisse Clementem. Scripsit ex
persona Romanae Ecclesiae ad Ecclesiam Corinthiorum valde utilem Epistolam,
quae et in nonnullis locis publice legitur, quae mihi videtur characteri
Epistolae, quae sub Pauli nomine ad Hebraeos fertur, convenire. Sed et multis
de eadem Epistola, non solum sensibus, sed juxta verborum quoque ordinem
abutitur. Omnino grandis in utraque similitudo est. Fertur et secunda ejus
nomine Epistola, quae a veteribus reprobatur. Et Disputatio Petri et Appionis
longo sermone conscripta, quam Eusebius in tertio historiae Ecclesiasticae
volumine coarguit. Obiit tertio Trajani anno, et nominis ejus memoriam usque
hodie Romae exstructa Ecclesia custodit.</p>
<p>&nbsp;</p>

<h3>Caput XVI</h3>

<p>Ignatius Antiochenae Ecclesiae tertius post Petrum apostolum episcopus,
persecutionem commovente Trajano, damnatus ad bestias, Romam vinctus mittitur.
Cumque navigans Smyrnam venisset, ubi Polycarpus, auditor Joannis, episcopus
erat, scripsit unam Epistolam ad Ephesios, alteram ad Magnesianos, tertiam ad
Trallenses, quartam ad Romanos, et inde egrediens scripsit ad Philadelpheos, et
ad Smyrnaeos; et proprie ad Polycarpum, commendans illi Antiochensem Ecclesiam,
in qua et de Evangelio quod nuper a me translatum est, super persona Christi
ponit testimonium dicens: <i>Ego vero et post resurrectionem in carne eum vidi,
et credo quia sit. Et quando venit ad Petrum, et ad eos qui eum Petro erant,
dixit eis: Ecce, palpate me, et videte, quia non sum daemonium incorporale. Et
statim tetigerunt eum, et crediderunt.</i> Dignum autem videtur, quia tanti
viri fecimus mentionem, et de epistola ejus, quam ad Romanos scribit [<i>Al.</i>
scripsit], pauca ponere. <i>De Syria usque ad Romam pugno ad bestias, in mari
et in terra, nocte dieque ligatus cum decem leopardis, hoc est, militibus, qui
me custodiunt: quibus et cum benefeceris, pejores fiunt. Iniquitas autem eorum,
mea doctrina est, sed non idcirco justificatus sum. Utinam fruar bestiis, quae
mihi sunt praeparatae, quas et oro mihi veloces esse ad interitum, et alliciam
eas ad comedendum me, ne sicut aliorum Martyrum, non audeant corpus meum
attingere. Quod si venire noluerint, ego vim faciam, ego me ingeram, ut
devorer. Ignoscite mihi, filioli: quid mihi prosit, ego scio. Nunc incipio
Christi esse discipulus, nihil de his quae videntur desiderans, ut Jesum
Christum inveniam. Ignis, crux, bestiae, confractio ossium, membrorum divisio,
et totius corporis contritio, et tota tormenta diaboli, in me veniant, tantum
ut Christo fruar.</i> Cumque jam damnatus esset ad bestias, ardore patiendi,
cum rugientes audiret leones, ait: <i>Frumentum Christi sum, dentibus bestiarum
molar, ut panis mundus inveniar.</i> Passus est anno undecimo Trajani.
Reliquiae corporis ejus Antiochiae jacent extra portam Daphniticam in
coemeterio.</p>
<p>&nbsp;</p>

<h3>Caput XVII</h3>

<p>Polycarpus, Joannis apostoli discipulus, et ab eo Smyrnae episcopus
ordinatus, totius Asiae princeps fuit. Quippe qui nonnullos Apostolorum, et
eorum qui viderant Dominum, magistros habuerit, et viderit. Hic propter quasdam
super die Paschae quaestiones, sub imperatore Antonino Pio, Ecclesiam in Urbe
regente Aniceto, Romam venit, ubi plurimos credentium, Marcionis et Valentini
persuasione deceptos, reduxit ad fidem. Cumque ei fortuito obviam fuis et
Marcion, et diceret: <i>Cognosce nos:</i> Respondit: <i>Cognosco primogenitum
diaboli.</i> Postea vero, regnante M. Antonino, et L. Aurelio Commodo, quarta
post Neronem persecutione, Smyrnae, sedente Proconsule, et universo populo in
amphitheatro adversus eum personante, igni traditus est. Scripsit ad
Philippenses valde utilem Epistolam, quae usque hodie in Asiae conventu
legitur.</p>
<p>&nbsp;</p>

<h3>Caput XVIII</h3>

<p>Papias, Joannis auditor Hierapolitanus in Asia episcopus, quinque tantum
scripsit volumina, quae praenotavit, <i>Explanatio sermonum Domini.</i> In
quibus cum se in praefatione asserat, non varias opiniones sequi, sed Apostolos
habere auctores, ait: <i>Considerabam, quid Andreas, quid Petrus dixissent,
quid Philippus, quid Thomas, quid Jacobus, quid Joannes, quid Matthaeus, vel
alius quilibet discipulorum Domini: quid etiam Aristion, et Senior Joannes,
discipuli Domini loquebantur. Non enim tantum mihi libri ad legendum prosunt,
quantum viva vox, usque hodie in suis auctoribus personans.</i> Ex quo apparet
in [<i>Al.</i> ex] ipso catalogo nominum, alium esse Joannem, qui inter
Apostolos ponitur, et alium Seniorem Joannem, quem post Aristionem enumerat.
Hoc autem diximus, propter superiorem opinionem, quam a plerisque retulimus
traditam, duas posteriores Epistolas Joannis, non Apostoli esse, sed
Presbyteri. Hic dicitur mille annorum Judaicam edidisse <span
class=g>&#948;&#949;&#965;&#964;&#941;&#961;&#969;&#963;&#953;&#957;</span>,
quem secuti sunt Irenaeus, et Apollinarius, et caeteri qui post resurrectionem
aiunt in carne cum sanctis Dominum regnaturum. Tertullianus quoque in libro de
Spe fidelium, et Victorinus Petabionensis, et Lactantius hac opinione
ducuntur.</p>
<p>&nbsp;</p>

<h3>Caput XIX</h3>

<p>Quadratus Apostolorum discipulus, Publio Athenarum episcopo, ob Christi
fidem martyrio coronato, in locum ejus substituitur, et Ecclesiam grandi
terrore dispersam, fide et industria sua congregat. Cumque Hadrianus Athenis
exegisset hiemem, invisens Eleusina, et omnibus pene Graeciae sacris initiatus
dedisset occasionem bis, qui Christianos oderant, absque praecepto Imperatoris
vexare credentes; porrexit ei librum pro religione nostra compositum, valde
utilem, plenumque rationis et fidei, et Apostolica doctrina dignum, in quo et
antiquitatem suae aetatis ostendens, ait, plurimos a se visos qui sub Domino
variis in Judaea oppressi calamitatibus, sanati fuerant, et qui a mortuis
resurrexerant.</p>
<p>&nbsp;</p>

<h3>Caput XX</h3>

<p>Aristides Atheniensis philosophus eloquentissimus, et sub pristino habitu
discipulus Christi, volumen nostri dogmatis rationem continens, eodem tempore
quo et Quadratus, Hadriano principi dedit, id est, Apologeticum pro
Christianis, quod usque hodie perseverans, apud philologos ingenii ejus
indicium est.</p>
<p>&nbsp;</p>

<h3>Caput XXI</h3>

<p>Agrippa, cognomento <i>Castor,</i> vir valde doctus, adversum viginti quatuor
Basilidis haeretici volumina, quae in Evangelium confecerat, fortissime
disseruit, prodens ejus universa mysteria, et prophetas enumerans, Barcaban et
Barcob, et ad terrorem audientium alia quaedam barbara nomina: et Deum maximum
ejus <i>Abraxas,</i> qui quasi annum continens, si juxta Graecorum numerum
supputetur. Moratus est autem Basilides, a quo Gnostici, in Alexandria
temporibus Hadriani, qua tempestate et Cochebas dux Judaicae factionis,
Christianos variis suppliciis enecavit.</p>
<p>&nbsp;</p>

<h3>Caput XXII</h3>

<p>Hegesippus vicinus Apostolicorum temporum, et omnes a passione Domini usque
ad suam aetatem Ecclesiasticorum actuum texens historias, multaque ad
utilitatem legentium pertinentia hinc inde congregans, quinque libros
composuit, sermone simplici, ut quorum vitam sectabatur, dicendi quoque
exprimeret characterem. Asserit se venisse sub Aniceto Romam, qui decimus post
Petrum episcopus fuit, et perseverasse usque ad Eleutherum ejusdem urbis
episcopum, qui Aniceti quondam diaconus fuerat. Praeterea adversum idola
disputans, ex quo primum errore crevissent, subtexit historiam, ex qua
ostendit, qua floruerit aetate. Ait enim: <i>Tumulos mortuis templaque
fecerunt, sicut usque hodie videmus: e quibus est et Antinous servus Hadriani
Caesaris, cui et gymnicus agon exercetur apud Antinoum civitatem, quam ex ejus
nomine condidit, et statuit prophetas in templo.</i> Antinoum autem in deliciis
habuisse Caesar Hadrianus scribitur.</p>
<p>&nbsp;</p>

<h3>Caput XXIII</h3>

<p>Justinus philosophus, habitu quoque philosophorum incedens, de Neapoli urbe
Palaestinae, patre Prisco Bacchio pro religione Christi plurimum laboravit: in
tantum, ut Antonino quoque Pio, et filiis ejus, et Senatui librum (<i>Apologia
longior</i>) contra Gentes scriptum daret, ignominiamque Crucis non
erubesceret: et alium librum (<i>Altera brevior</i>) successoribus ejusdem
Antonini, M. Antonino Vero, et L. Aurelio Commodo. Exstat ejus et aliud volumen
(<i>Oratio ad Graecos</i>) contra Gentes, ubi de daemonum quoque natura
disputat: et quartum adversus Gentes, cui titulum praenotavit <span
class=g>&#7956;&#955;&#949;&#947;&#967;&#959;&#962;</span>: sed et alius de
Monarchia Dei, et alius liber, quem praenotavit Psalten, et alius de anima.
Dialogus contra Judaeos, quem habuit adversus Tryphonem principem Judaeorum:
sed et contra Marcionem insignia volumina, quorum Irenaeus quoque in quarto
adversus haereses libro meminit; et alius liber contra omnes haereses, cujus
facit mentionem in Apologetico, quem dedit Antonino Pio. Hic cum in urbe Roma
haberet <span class=g>&#948;&#953;&#945;&#964;&#961;&#953;&#946;&#940;&#962;</span>,
et Crescentem Cynicum, qui multa adversum Christianos blasphemabat, redarguere
gulosum, et mortis timidum, luxuriaeque et libidinum sectatorem, ad extremum
studio ejus et insidiis accusatus, quod Christianus esset, pro Christo
sanguinem fudit.</p>
<p>&nbsp;</p>

<h3>Caput XXIV</h3>

<p>Melito Asianus, Sardensis episcopus, librum imperatori M. Antonino Vero, qui
Frontonis oratoris discipulus fuit, pro Christiano dogmate dedit. Scripsit
quoque et alia, de quibus ista sunt, quae subjecimus: De Pascha libros duos, de
Vita Prophetarum librum unum, de Ecclesia librum unum, de Die Dominica librum
unum, de Sensibus librum unum, de Fide librum unum, de Plasmate librum unum, de
Anima et Corpore librum unum, de Baptismate librum unum, de Veritate librum
unum, de Generatione Christi librum unum, de Prophetia sua librum unum, de
Philoxenia librum unum, et alium librum qui <i>Clavis</i> inscribitur; de
diabolo librum unum, de Apocalypsi Joannis librum unum, <span
class=g>&#960;&#949;&#961;&#8054;
&#7960;&#957;&#963;&#969;&#956;&#940;&#964;&#959;&#965;
&#920;&#949;&#959;&#8166;</span> librum unum, et <span
class=g>&#7960;&#954;&#955;&#959;&#947;&#8182;&#957;</span> libros sex. Hujus
elegans et declamatorium ingenium Tertullianus in septem libris, quos scripsit
adversus Ecclesiam pro Montano, cavillatur, dicens eum a plerisque nostrorum
prophetam putari.</p>
<p>&nbsp;</p>

<h3>Caput XXV</h3>

<p>Theophilus sextus Antiochensis Ecclesiae episcopus, sub imperatore M.
Antonino Vero librum contra Marcionem composuit, qui usque hodie exstat.
Feruntur ejus et ad Autolycum tria volumina, et contra haeresim Hermogenis
liber unus: et alii breves elegantesque tractatus ad aedificationem Ecclesiae
pertinentes. Legi sub nomine ejus in Evangelium et in Proverbia Salomonis
Commentarios, qui mihi cum superiorum voluminum elegantia et phrasi non
videntur congruere.</p>
<p>&nbsp;</p>

<h3>Caput XXVI</h3>

<p>Apollinaris Asiae Hierapolitanus episcopus, sub imperatore M. Antonino Vero
floruit, cui et insigne volumen pro fide Christianorum dedit. Exstant ejus et
alii quinque adversum gentes libri, et de veritate duo, adversum Cataphrygas
tunc primum exortos cum Prisca et Maximilla insanis vatibus, incipiente
Montano.</p>
<p>&nbsp;</p>

<h3>Caput XXVII</h3>

<p>Dionysius Corinthiorum Ecclesiae episcopus, tantae eloquentiae et industriae
fuit, ut non solum suae civitatis et provinciae populos, sed et aliarum urbium
et provinciarum episcopos epistolis erudiret. Ex quibus est una ad
Lacedaemonios, alia ad Athenienses, tertia ad Nicomedienses, quarta ad
Cretenses, quinta ad Ecclesiam Amastrianam, et ad reliquas Ponti Ecclesias,
sexta ad Cnossianos, et ad Pinytum ejusdem urbis episcopum, septima ad Romanos,
quam scripsit ad Soterem episcopum eorum, octava ad Chrysophoram, sanctam
feminam. Claruit sub impp. M. Antonino Vero, et L. Aurelio Commodo.</p>
<p>&nbsp;</p>

<h3>Caput XXVIII</h3>

<p>Pinytus Cretensis, Cnossiae urbis episcopus, scripsit ad Dionysium
Corinthiorum episcopum valde elegantem epistolam: in qua docet, non semper
lacte populos nutriendos, ne quasi parvuli ab ultimo occupentur die; sed et
solido vesci debere cibo, ut in spiritalem proficiant senectutem. Et hic sub M.
Antonino Vero, et L. Aurelio Commodo floruit.</p>
<p>&nbsp;</p>

<h3>Caput XXIX</h3>

<p>Tatianus, qui primum Oratoriam docens, non parvam sibi ex arte Rhetorica
gloriam comparaverat, Justini martyris sectator fuit, florens in Ecclesia,
quamdiu ab ejus latere non discessit. Postea vero inflatus eloquentiae tumore,
novam condidit haeresim quae <span
class=g>&#917;&#947;&#954;&#961;&#945;&#964;&#953;&#964;&#8182;&#957;</span>
dicitur, quam postea Severus auxit, a quo ejusdem partis haeretici Severiani
usque hodie appellantur. Porro Tatianus infinita scripsit volumina, e quibus
unus contra Gentes florentissimus exstat liber, qui inter omnia opera ejus
fertur insignis. Et hic sub imperatore M. Antonino Vero, et L. Aurelio Commodo
floruit.</p>
<p>&nbsp;</p>

<h3>Caput XXX</h3>

<p>Philippus, episcopus Cretensis, hoc est, urbis Gortynae, cujus Dionysius in
epistola sua meminit, quam scripsit ad ejusdem civitatis Ecclesiam, praeclarum
adversum Marcionem edidit librum, temporibusque M. Antonini Veri, et L. Aurelii
Commodi claruit.</p>
<p>&nbsp;</p>

<h3>Caput XXXI</h3>

<p>Musanus non ignobilis inter eos, qui de ecclesiastico dogmate scripserunt,
sub imperatore M. Antonino Vero confecit librum ad quosdam fratres, qui de
Ecclesia ad Encratitarum haeresim declinaverant.</p>
<p>&nbsp;</p>

<h3>Caput XXXII</h3>

<p>Modestus et ipse sub imperatore M. Antonino, et L. Aurelio Commodo, adversum
Marcionem scripsit librum, qui usque hodie perseverat. Feruntur sub nomine ejus
et alia syntagmata, sed ab eruditis quasi <span
class=g>&#968;&#949;&#965;&#948;&#972;&#947;&#961;&#945;&#966;&#945;</span>
repudiantur.</p>
<p>&nbsp;</p>

<h3>Caput XXXIII</h3>

<p>Bardesanes in Mesopotamia clarus habitus est, qui primum Valentini sectator,
deinde confutator, novam haeresim condidit. Ardens ejus a Syris praedicatur
ingenium, et in disputatione vehemens. Scripsit infinita adversum omnes pene
haereticos, qui aetate ejus pullulaverant. In quibus clarissimus ille et
fortissimus liber, quem M. Antonino <i>de Fato</i> tradidit: et multa alia
super persecutione volumina, quae sectatores ejus de Syra lingua verterunt in
Graecam. Si autem tanta vis est et fulgor in interpretatione, quantam putamus
in sermone proprio?</p>
<p>&nbsp;</p>

<h3>Caput XXXIV</h3>

<p>Victor, tertius decimus Romanae urbis episcopus, super quaestione Paschae,
et alia quaedam scribens opuscula, rexit Ecclesiam sub Severo principe annis
decem.</p>
<p>&nbsp;</p>

<h3>Caput XXXV</h3>

<p>Irenaeus, Pothini episcopi, qui Lugdunensem in Gallia regebat Ecclesiam,
presbyter, a martyribus ejusdem loci, ob quasdam Ecclesiae quaestiones legatus
Romam missus, honorificas super nomine suo ad Eleutherum episcopum perfert
litteras. Postea jam Pothino prope nonagenario, ob Christum martyrio coronato,
in locum ejus substituitur. Constat autem Polycarpi, cujus supra fecimus
mentionem, sacerdotis et martyris, hunc fuisse discipulum. Scripsit quinque
adversus haereses libros, et contra gentes volumen breve, et de disciplina
aliud, et ad Martianum fratrem de Apostolica praedicatione, et librum variorum
tractatuum, et ad Blastum de Schismate, et ad Florinum de Monarchia, sive quod
Deus non sit conditor malorum, et de Ogdoade egregium commentarium, in cujus
fine significans se Apostolicorum temporum vicinum fuisse, sic subscripsit: <i>Adjuro
te, qui transcribis librum istum, per Dominum Jesum Christum, et per gloriosum
ejus adventum, quo judicaturus est vivos et mortuos, ut conferas, postquam
transcripseris, et emendes illum ad exemplar, unde scripsisti, diligentissime:
hanc quoque obtestationem similiter transferas, ut invenisti in exemplari.</i>
Feruntur ejus et aliae ad Victorem episcopum Romanum de quaestione Paschae
epistolae: in quibus commonet eum, non facile debere unitatem collegii
scindere. Siquidem Victor multos Asiae et Orientis episcopos, qui decima quarta
luna cum Judaeis Pascha celebrabant, damnandos crediderat. In qua sententia hi,
qui discrepabant ab illis, Victori non dederunt manus. Floruit maxime sub
Commodo principe, qui M. Antonino Vero in imperium successerat.</p>
<p>&nbsp;</p>

<h3>Caput XXXVI</h3>

<p>Pantaenus, Stoicae sectae philosophus, juxta quamdam veterem in Alexandria
consuetudinem, ubi a Marco evangelista semper Ecclesiastici fuere Doctores,
tantae prudentiae et eruditionis tam in Scripturis divinis, quam in saeculari
litteratura fuit, ut in Indiam quoque rogatus ab illius gentis legatis, a
Demetrio Alexandriae episcopo, mitteretur. Ubi reperit, Bartholomaeum de
duodecim Apostolis, adventum Domini nostri Jesu Christi juxta Matthaei
Evangelium praedicasse, quod Hebraicis litteris scriptum, revertens Alexandriam
secum detulit. Hujus multi quidem in sanctam Scripturam exstant commentarii:
sed magis viva voce Ecclesiis profuit. Docuitque sub Severo principe, et
Antonino, cognomento Caracalla.</p>
<p>&nbsp;</p>

<h3>Caput XXXVII</h3>

<p>Rhodon, genere Asianus, a Tatiano, de quo supra diximus, Romae in Scripturis
eruditus, edidit plurima: praecipuumque adversus Marcionem opus, in quo refert,
quomodo ipsi quoque inter se Marcionitae discrepent; et Apellem senem alium
haereticum a se quondam fuisse conventum, et risui habitum, eo quod Deum, quem
coleret, ignorare se diceret. Meminit in eodem libro, quem scripsit ad
Callistionem, Tatiani se Romae fuisse auditorem. Sed et in Hexaemeron elegantes
tractatus composuit, et adversum Phrygas insigne opus; temporibusque Commodi et
Severi floruit.</p>
<p>&nbsp;</p>

<h3>Caput XXXVIII</h3>

<p>Clemens, Alexandrinae Ecclesiae Presbyter, Pantaeni, de quo supra retulimus,
auditor, post ejus mortem Alexandriae ecclesiasticam scholam tenuit, et <span
class=g>&#954;&#945;&#964;&#951;&#967;&#942;&#963;&#949;&#969;&#957;</span>
magister fuit. Feruntur ejus insignia volumina, plenaque eruditionis et
eloquentiae, tam de Scripturis divinis, quam de saecularis litteraturae
instrumento. E quibus illa sunt, <span class=g>&#963;&#964;&#961;&#969;&#956;&#945;&#964;&#949;&#8150;&#962;</span>,
libri octo; <span class=g>&#8025;&#960;&#959;&#964;&#965;&#960;&#974;&#963;&#949;&#969;&#957;</span>
libri octo; adversus Gentes, liber unus; Paedagogi libri tres, de Pascha liber
unus, de jejunio disceptatio, et alius qui inscribitur <i>Quisnam dives ille
sit, qui salvetur;</i> de obtrectatione liber unus; de Canonibus
ecclesiasticis, et adversum eos, qui Judaeorum sequuntur errorem, liber unus,
quem proprie Alexandro, Hierosolymorum episcopo, <span
class=g>&#960;&#961;&#959;&#963;&#949;&#966;&#974;&#957;&#951;&#963;&#949;</span>.
Meminit autem in Stromatibus suis, voluminis Tatiani adversus Gentes, de quo
supra diximus, et Casiani cujusdam <span
class=g>&#967;&#961;&#959;&#957;&#959;&#947;&#961;&#945;&#966;&#943;&#945;&#962;</span>,
quod opusculum invenire non potui. Necnon et de Judaeis Aristobulum quemdam et
Demetrium et Eupolemum scriptores adversus Gentes refert, qui in similitudinem
Josephi <span class=g>&#7936;&#961;&#967;&#945;&#953;&#959;&#947;&#959;&#957;&#943;&#945;&#957;</span>
Moysi et Judaicae gentis asseverant. Exstat Alexandri Hierosolymorum episcopi,
qui cum Narcisso postea rexit Ecclesiam, epistola super ordinatione Asclepiadis
confessoris ad Antiochenses, congratulantis eis, in qua ponit in fine: <i>Haec
vobis, domini ac fratres, scripta transmisi per Clementem beatum presbyterum,
virum illustrem et probatum, quem vos quoque scitis, et nunc plenius
recognoscetis, qui cum huc venisset juxta providentiam et visitationem Dei,
confirmavit et auxit Domini Ecclesiam.</i> Constat, Origenem hujus fuisse
discipulum. Floruit autem Severi et Antonini filii ejus temporibus.</p>
<p>&nbsp;</p>

<h3>Caput XXXIX</h3>

<p>Miltiades, cujus Rhodon in opere suo, quod adversus Montanum, Priscam,
Maximillamque composuit, recordatur, scripsit contra eosdem volumen praecipuum,
et adversus Gentes Judaeosque libros alios, et Principibus illius temporis
Apologeticum dedit. Floruit autem M. Antonini Commodique temporibus.</p>
<p>&nbsp;</p>

<h3>Caput XL</h3>

<p>Apollonius, vir disertissimus, scripsit adversus Montanum, Priscam et
Maximillam insigne et longum volumen, in quo asserit Montanum, et insanas vates
ejus periisse suspendio: et multa alia, in quibus de Prisca et Maximilla
refert: <i>Si negant eas accepisse munera, confiteantur non esse Prophetas, qui
accipiunt: et mille hoc testibus approbabo. Sed et ex aliis fructibus probantur
Prophetae. Dic mihi, crinem fucat Prophetes? stibio oculos linit? Prophetae
vestibus et gemmis ornantur? Prophetes tabula ludit et tesseris? Propheta fenus
accipit? Respondeant, utrum hoc fieri liceat, an non: meum est approbare, quod
fecerint.</i> Dicit in eodem libro, quadragesimum esse annum usque ad tempus,
quo ipse scribebat librum, ex quo haeresis Cataphrygarum habuerit exordium.
Tertullianus sex voluminibus adversus Ecclesiam editis, quae scripsit <span
class=g>&#960;&#949;&#961;&#8054;
&#7952;&#954;&#963;&#964;&#940;&#963;&#949;&#969;&#962;</span>, septimum
proprie adversus Apollonium elaboravit, in quo omnia, quae ille arguit, conatur
defendere. Floruit autem Apollonius sub Commodo Severoque principibus.</p>
<p>&nbsp;</p>

<h3>Caput XLI</h3>

<p>Serapion, undecimo Commodi imperatoris anno Antiochiae episcopus ordinatus,
scripsit epistolam ad Caricum et Pontium, de haeresi Montani, in qua et haec
addit: <i>Ut autem sciatis falsi hujus dogmatis, id est, novae prophetiae ab
omni mundo insaniam reprobari, misi vobis Apollinaris beatissimi, qui fuit in
Hierapoli Asiae episcopus, litteras.</i> Ad Domninum quoque, qui persecutionis
tempore ad Judaeos declinaverat, volumen composuit; et alium de Evangelio, quod
sub nomine Petri fertur, librum ad Rhosensem Ciliciae Ecclesiam, quae in
haeresim ejus lectione diverterat. Leguntur et sparsim ejus breves epistolae,
auctoris sui <span class=g>&#7936;&#963;&#967;&#942;&#963;&#949;&#953;</span>
et vitae congruentes.</p>
<p>&nbsp;</p>

<h3>Caput XLII</h3>

<p>Apollonius, Romanae urbis senator, sub Commodo principe a servo Severo
proditus, quod Christianus esset, impetrato, ut rationem fidei suae redderet,
insigne volumen composuit, quod in senatu legit; et nihilominus sententia
senatus, pro Christo capite truncatus est veteri apud eos obtinente lege, absque
negatione non dimitti Christianos, qui semel ad eorum judicium pertracti
essent.</p>
<p>&nbsp;</p>

<h3>Caput XLIII</h3>

<p>Theophilus, Caesareae Palaestinae (quae olim Turris Stratonis vocabatur)
Episcopus, sub Severo principe, adversum eos, qui decima quarta luna cum
Judaeis Pascha faciebant, cum caeteris Episcopis synodicam valde utilem
composuit epistolam.</p>
<p>&nbsp;</p>

<h3>Caput XLIV</h3>

<p>Bacchylus, Corinthi episcopus, sub eodem Severo principe clarus habitus, de
Pascha ex omnium qui in Achaia erant episcoporum persona, elegantem librum
scripsit.</p>
<p>&nbsp;</p>

<h3>Caput XLV</h3>

<p>Polycrates, Ephesiorum episcopus, cum caeteris episcopis Asiae, qui juxta
quamdam veterem consuetudinem cum Judaeis decima quarta luna Pascha
celebrabant, scripsit adversus Victorem, episcopum Romanum, epistolam
synodicam, in qua docet, se apostoli Joannis, et veterum auctoritatem sequi: de
qua haec pauca excerpsimus: <i>Nos igitur inviolabilem celebramus diem, neque
addentes aliquid, neque dementes. Etenim in Asia elementa maxima dormierunt,
quae resurgent in die Domini, quando venturus est de coelis in majestate sua,
suscitaturus omnes sanctos: Philippum loquor de duodecim Apostolis, qui
dormivit Hierapoli, et duas filias ejus, quae virgines senuerunt, et aliam ejus
filiam, quae Spiritu sancto plena in Epheso occubuit. Sed et Joannes, qui super
pectus Domini recubuit, et pontifex ejus auream laminam in fronte portans,
martyr et doctor in Epheso dormivit: et Polycarpus, episcopus et martyr,
Smyrnae cubat. Thraseas quoque episcopus et martyr de Eumenia in eadem Smyrna
requiescit. Quid necesse est Sagaris episcopi et martyris recordari, qui in
Laodicea soporatur, et Papirii beati, et Melitonis in sancto Spiritu eunuchi,
qui semper Domino serviens, positus est in Sardis, et exspectat in adventu ejus
resurrectionem? Hi omnes observaverunt Paschae diem decima quarta luna, ab
Evangelica traditione in nullam partem declinantes, et Ecclesiasticum sequentes
canonem. Ego quoque minimus omnium vestrum Polycrates, secundum doctrinam
propinquorum meorum, quos et secutus sum: septem siquidem fuerunt propinqui mei
episcopi, et ego octavus: semper Pascha celebravi, quando populus Judaeorum
azyma faciebat. Itaque, fratres, sexaginta quinque annos aetatis meae natus in
Domino, et a multis ex toto orbe fratribus eruditus, peragrata omni Scriptura,
non formidabo eos, qui nobis minantur. Dixerunt enim majores mei: Obedire Deo
magis oportet, quam hominibus.</i> Haec propterea posui, ut ingenium et
auctoritatem viri ex parvo opusculo demonstrarem. Floruit temporibus Severi
Principis, eadem aetate qua Narcissus Hierosolymae.</p>
<p>&nbsp;</p>

<h3>Caput XLVI</h3>

<p>Heraclitus sub Commodi Severique imperio in Apostolum Commentarios
composuit.</p>
<p>&nbsp;</p>

<h3>Caput XLVII</h3>

<p>Maximus, sub iisdem principibus famosam quaestionem insigni volumine
ventilavit, unde malum, et quod materia a Deo facta sit.</p>
<p>&nbsp;</p>

<h3>Caput XLVIII</h3>

<p>Candidus, regnantibus supra scriptis, in Hexaemeron pulcherrimos tractatus
edidit.</p>
<p>&nbsp;</p>

<h3>Caput XLIX</h3>

<p>Appion, sub Severo principe, similiter in Hexaemeron tractatus fecit.</p>
<p>&nbsp;</p>

<h3>Caput L</h3>

<p>Sextus sub imperatore Severo, librum de resurrectione scripsit.</p>
<p>&nbsp;</p>

<h3>Caput LI</h3>

<p>Arabianus sub eodem principe, edidit quaedam opuscula ad Christianum dogma
pertinentia.</p>
<p>&nbsp;</p>

<h3>Caput LII</h3>

<p>Judas de septuaginta apud Danielem hebdomadibus plenissime disputavit, et
chronographiam superiorum temporum usque ad decimum Severi produxit annum. In
qua erroris arguitur, quod adventum Antichristi circa sua tempora futurum esse
dixerit: sed hoc ideo, quia magnitudo persecutionum praesentem mundi minabatur
occasum.</p>
<p>&nbsp;</p>

<h3>Caput LIII</h3>

<p>Tertullianus presbyter, nunc demum primus post Victorem et Appollonium
Latinorum ponitur, provinciae Africae, civitatis Carthaginiensis, patre
Centurione Proconsulari. Hic acris et vehementis ingenii, sub Severo principe
et Antonino Caracalla maxime floruit, multaque scripsit volumina, quae quia
nota sunt pluribus, praetermittimus. Vidi ego quemdam Paulum Concordiae, quod
oppidum Italiae est, senem, qui se beati Cypriani, jam grandis aetatis,
notarium, cum ipse admodum esset adolescens, Romae vidisse diceret, referreque
sibi solitum numquam Cyprianum absque Tertulliani lectione unum diem
praeterisse, ac sibi crebro dicere, <i>Da magistrum:</i> Tertullianum videlicet
significans. Hic cum usque ad mediam aetatem et contumeliis clericorum Romanae
Ecclesiae, ad Montani dogma delapsus, in multis libris Novae Prophetiae
meminit, specialiter autem adversum Ecclesiam texuit volumina, de pudicitia, de
persecutione, de jejuniis, de monogamia, de ecstasi libros sex, et septimum,
quem adversum Apollonium composuit. Ferturque vixisse usque ad decrepitam
aetatem, et multa, quae non exstant opuscula condidisse.</p>
<p>&nbsp;</p>

<h3>Caput LIV</h3>

<p>Origenes, qui et Adamantius, decimo Severi Pertinacis anno adversum
Christianos persecutione commota, a Leonide Patre, Christi martyrio coronato,
cum sex fratribus et matre vidua, pauper relinquitur, annos natus circiter
decem et septem. Rem enim familiarem ob confessionem Christi fiscus
occupaverat. Hic Alexandriae dispersa Ecclesia, decimo octavo aetatis suae
anno, <span class=g>&#954;&#945;&#964;&#951;&#967;&#942;&#963;&#949;&#969;&#957;</span>
opus aggressus, postea a Demetrio, ejus urbis episcopo, in locum Clementis
presbyteri confirmatus, per multos annos floruit: et cum jam mediae esset
aetatis, et propter Ecclesias Achaiae, quae pluribus haeresibus vexabantur, sub
testimonio Ecclesiasticae epistolae Athenas per Palaestinam pergeret, a
Theoctisto et Alexandro, Caesareae et Hierosolymorum episcopis, presbyter
ordinatus Demetrii offendit animum; qui tanta in eum debacchatus est insania,
ut per totum mundum super nomine ejus scriberet. Constat eum, antequam
Caesaream migraret, fuisse Romae sub Zephyrino episcopo, et statim Alexandriam
reversum, Heraclan presbyterum, qui sub habitu philosophi perseverabat,
adjutorem sibi fecisse <span
class=g>&#954;&#945;&#964;&#951;&#967;&#942;&#963;&#949;&#969;&#962;</span>,
qui quidem et post Demetrium Alexandrinam tenuit Ecclesiam. Quantae autem
gloriae fuerit, hinc apparet, quod Firmilianus, Caesareae episcopus, cum omni
Cappadocia eum invitavit, et diu tenuit, et postea sub occasione sanctorum
locorum Palaestinam veniens, diu Caesareae in sanctis Scripturis ab eo eruditus
est. Sed et illud, quod ad Mammeam, matrem Alexandri imperatoris, religiosam
feminam, rogatus venit Antiochiam, et summo honore habitus est: quodque ad
Philippum imperatorem, qui primus de regibus Romanis Christianus fuit, et ad
matrem ejus litteras fecit, quae usque hodie exstant. Quis ignorat et quod
tantum in Scripturis divinis habuerit studii, ut etiam Hebraeam linguam, contra
aetatis gentisque suae naturam edisceret: et exceptis Septuaginta
interpretibus, alias quoque editiones in unum congregaret volumen: Aquilae
scilicet Pontici proselyti, et Theodotionis Hebionei, et Symmachi ejusdem
dogmatis, qui in Evangelium quoque <span class=g>&#954;&#945;&#964;&#8048;
&#924;&#945;&#964;&#952;&#945;&#8150;&#959;&#957;</span> scripsit commentarios,
de quo et suum dogma confirmare conatur. Praeterea quintam et sextam et
septimam editionem, quas etiam nos de ejus bibliotheca habemus, miro labore
reperit, et cum caeteris editionibus comparavit. Et quia indicem operum ejus in
voluminibus epistolarum, quas ad Paulam scripsimus, in quadam epistola contra
Varronis opera conferens posui, nunc omitto: illud de immortali ejus ingenio
non tacens, quod dialecticam quoque et geometriam, et arithmeticam, musicam,
grammaticam et rhetoricam, omniumque philosophorum sectas ita didicit, ut
studiosos quoque saecularium litterarum sectatores haberet, et interpretaretur
eis quotidie, concursusque ad eum miri fierent: quos ille propterea recipiebat,
ut sub occasione saecularis litteraturae in fide Christi eos institueret. De
crudelitate autem persecutionis, quae adversum Christianos sub Decio
consurrexit, eo quod in religionem Philippi desaeviret, quem et interfecit,
superfluum est dicere: cum etiam Fabianus, Romanae Ecclesiae episcopus, in ipsa
occubuerit, et Alexander Babylasque Hierosolymorum et Antiochenae Ecclesiae
pontifices, in carcere pro confessione Christi dormierint. Et super Origenis
statu si quis scire velit, quid actum sit, primum quidem de epistolis ejus,
quae post persecutionem ad diversos missae sunt: deinde de sexto Eusebii
Caesariensis ecclesiasticae historiae libro, et pro eodem Origene in sex
voluminibus, poterit liquido cognoscere. Vixit usque ad Gallum et Volusianum,
id est, usque ad LXIX aetatis suae annum; et mortuus est Tyri, in qua urbe et
sepultus est.</p>
<p>&nbsp;</p>

<h3>Caput LV</h3>

<p>Ammonius, vir disertus et valde eruditus in philosophia, eodem tempore
Alexandriae clarus habitus est: qui inter multa ingenii sui et praeclara
monumenta etiam de consonantia Moysi et Jesu elegans opus composuit, et
evangelicos canones excogitavit, quos postea secutus est Eusebius Caesariensis.
Hunc falso accusat Porphyrius, quod ex Christiano Ethnicus fuerit, cum constet
eum usque ad extremam vitam Christianum perseverasse.</p>
<p>&nbsp;</p>

<h3>Caput LVI</h3>

<p>Ambrosius primum Marcionites, deinde ab Origene correctus, Ecclesiae
diaconus, et confessionis Dominicae gloria insignis fuit, cui et Protocteto
presbytero liber Origenis de Martyrio scribitur. Hujus industria, et sumptu et
instantia adjutus infinita Origenes dictavit volumina. Sed et ipse, quippe ut
vir nobilis, non inelegantis ingenii fuit, sicut ejus ad Origenem epistolae
indicio sunt. Obiit ante mortem Origenis; et in hoc a plerisque reprehenditur,
quod vir locuples amici sui senis et pauperis moriens non recordatus sit.</p>
<p>&nbsp;</p>

<h3>Caput LVII</h3>

<p>Tryphon, Origenis auditor, ad quem nonnullae ejus exstant epistolae, in
Scripturis eruditissimus fuit. Quod quidem et multa ejus sparsim ostendunt
opuscula, sed praecipue liber, quem composuit de Vacca rufa in Deuteronomio, et
de Dichotomematibus, quae cum columba et turture Abraham ponuntur in Genesi.</p>
<p>&nbsp;</p>

<h3>Caput LVIII</h3>

<p>Minucius Felix, Romae insignis causidicus, scripsit Dialogum Christiani et
Ethnici disputantium, qui Octavius inscribitur. Sed et alius sub nomine ejus
fertur de Fato, vel contra mathematicos, qui cum sit et ipse diserti hominis,
non mihi videtur cum superioris libri stylo convenire. Meminit hujus Minucii et
Lactantius in libris suis.</p>
<p>&nbsp;</p>

<h3>Caput LIX</h3>

<p>Gaius, sub Zephyrino Romanae urbis episcopo, id est sub Antonino Severi
filio, disputationem adversum Proculum, Montani sectatorem, valde insignem
habuit, arguens eum temeritatis, super Nova Prophetia defendenda, et in eodem
volumine Epistolas quoque Pauli, tredecim tantum enumerans; decimam quartam
quae fertur ad Hebraeos, dicit non ejus esse, sed et apud Romanos usque hodie
quasi Pauli apostoli non habetur.</p>
<p>&nbsp;</p>

<h3>Caput LX</h3>

<p>Beryllus, Arabiae Bostrenus episcopus, cum aliquanto tempore gloriose
rexisset Ecclesiam, ad extremum lapsus in haeresim, quae Christum ante
incarnationem negat, ab Origene correctus. Scripsit varia opuscula, et maxime
epistolas, in quibus Origeni gratias agit, sed et Origenis ad eum litterae
sunt. Exstat dialogus Origenis et Berylli, in quo haereseos coarguitur. Claruit
autem sub Alexandro, Mammeae filio, et Maximino et Gordiano, qui ei in imperium
successerunt.</p>
<p>&nbsp;</p>

<h3>Caput LXI</h3>

<p>Hippolytus, cujusdam Ecclesiae episcopus, nomen quippe urbis scire non
potui, rationem Paschae temporumque Canones scripsit, usque ad primum annum
Alexandri imperatoris, et sedecim annorum circulum, quem Graeci <span
class=g>&#7953;&#954;&#954;&#945;&#953;&#948;&#949;&#954;&#945;&#949;&#964;&#951;&#961;&#943;&#948;&#945;</span>
vocant, reperit, et Eusebio, qui super eodem Pascha Canonem, decem et novem
annorum circulum, id est, <span
class=g>&#7952;&#957;&#957;&#949;&#945;&#954;&#945;&#953;&#948;&#949;&#954;&#945;&#949;&#964;&#951;&#961;&#943;&#948;&#945;</span>
composuit, occasionem dedit. Scripsit nonnullos in Scripturas commentarios, e
quibus hos reperi: in <span
class=g>&#7953;&#958;&#945;&#942;&#956;&#949;&#961;&#959;&#957;</span>, et in
Exodum, in Canticum Canticorum, in Genesim, et in Zachariam: de Psalmis, et in
Isaiam, de Daniele, de Apocalypsi, de Proverbiis, de Ecclesiaste, de Saul et
Pythonissa, de Antichristo, de Resurrectione, contra Marcionem, de Pascha,
adversum omnes haereses, et <span
class=g>&#928;&#961;&#959;&#963;&#959;&#956;&#953;&#955;&#943;&#945;&#957;</span>
de laude Domini Salvatoris, in qua, praesente Origene, se loqui in Ecclesia
significat. In hujus aemulationem Ambrosius, quem de Marcionis haeresi ad veram
fidem correctum diximus, cohortatus est Origenem, in Scripturas commentarios
scribere, praebens ei septem et eo amplius notarios, eorumque expensas, et
librariorum parem numerum, quodque his majus est, incredibili studio quotidie
ab eo opus exigens. Unde in quadam epistola <span
class=g>&#7952;&#961;&#947;&#959;&#948;&#953;&#974;&#954;&#964;&#951;&#957;</span>
eum Origenes vocat.</p>
<p>&nbsp;</p>

<h3>Caput LXII</h3>

<p>Alexander, episcopus Cappadociae, cum desiderio sanctorum locorum
Hierosolymam pergeret, et Narcissus episcopus ejusdem urbis jam senex regeret
Ecclesiam, et Narcisso et multis clericorum ejus revelatum est, altera die mane
intrare episcopum, qui adjutor sacerdotalis cathedrae esse deberet. Itaque re
ita completa, ut praedicta fuerat, cunctis in Palaestina episcopis in unum
congregatis, adnitente quoque ipso vel maxime Narcisso, Hierosolymitanae
Ecclesiae cum eo gubernaculum suscepit. Hic in fine cujusdam epistolae, quam
scribit ad Antinoitas super pace Ecclesiae ait: <i>Salutat vos Narcissus, qui
ante me hic tenuit episcopalem locum, et nunc mecum eumdem orationibus regit,
annos natus circiter centum sedecim, et vos mecum precatur ut unum idemque
sapiatis.</i> Scripsit et aliam ad Antiochenses, per Clementem presbyterum
Alexandriae, de quo supra diximus, nec non ad Origenem, et pro Origene contra
Demetrium; eo quod juxta testimonium Demetrii eum presbyterum constituerit. Sed
et aliae ejus ad diversos feruntur epistolae. Septima autem persecutione sub
Decio, quo tempore Babylas Antiochiae passus est, ductus Caesaream, et clausus
in carcere, ob confessionem Christi martyrio coronatur.</p>
<p>&nbsp;</p>

<h3>Caput LXIII</h3>

<p>Julius Africanus, cujus quinque de Temporibus exstant volumina, sub
Imperatore M. Aurelio Antonino, qui Macrino successerat, legationem pro
instauratione urbis Emmaus suscepit, quae postea Nicopolis appellata est. Hujus
est epistola ad Origenem super quaestione Susannae: eo quod dicat in Hebraeo
hanc fabulam non haberi, nec convenire cum Hebraica etymologia <span
class=g>&#7936;&#960;&#8056; &#964;&#959;&#8166;
&#963;&#967;&#943;&#957;&#959;&#965; &#963;&#967;&#943;&#963;&#945;&#953;,
&#954;&#945;&#8054; &#7936;&#960;&#8056; &#964;&#959;&#8166;
&#960;&#961;&#943;&#957;&#959;&#965; &#960;&#961;&#943;&#963;&#945;&#953;</span>,
contra quem doctam epistolam scribit Origenes. Exstat ejus ad Aristidem altera
epistola, in qua super <span
class=g>&#948;&#953;&#945;&#966;&#969;&#957;&#943;&#8115;</span>, quae videtur
esse in genealogia Salvatoris apud Matthaeum et Lucam, plenissime disputat.</p>
<p>&nbsp;</p>

<h3>Caput LXIV</h3>

<p>Geminus, Antiochenae Ecclesiae presbyter, pauca ingenii sui monumenta
composuit, florens sub Alexandro principe, et episcopo urbis suae Zebenno, eo
vel maxime tempore, quo Heraclas Alexandrinae Ecclesiae pontifex ordinatus est.</p>
<p>&nbsp;</p>

<h3>Caput LXV</h3>

<p>Theodorus, qui postea Gregorius appellatus est, Neocaesareae Ponti
episcopus, admodum adolescens, ob studia Graecarum et Latinarum litterarum, de
Cappadocia Berytum, et inde Caesaream Palaestinae transiit, juncto sibi fratre
Athenodoro. Quorum cum egregiam indolem vidisset Origenes, hortatus est eos ad
philosophiam, in qua paulatim Christi fidem subintroducens, sui quoque
sectatores reddidit. Quinquennio itaque eruditi ab eo remittuntur ad matrem, e
quibus Theodorus proficiscens, <span
class=g>&#960;&#945;&#957;&#951;&#947;&#965;&#961;&#953;&#954;&#8056;&#957;
&#949;&#8016;&#967;&#945;&#961;&#953;&#963;&#964;&#943;&#945;&#962;</span>
scripsit Origeni: et convocata grandi frequentia, ipso quoque Origene
praesente, recitavit, qui usque hodie exstat. Scripsit et <span
class=g>&#956;&#949;&#964;&#940;&#966;&#961;&#945;&#963;&#953;&#957;</span> in
Ecclesiasten brevem quidem, sed valde utilem. Et aliae hujus vulgo feruntur
epistolae, sed praecipue signa atque miracula, quae jam episcopus cum multa
Ecclesiarum gloria perpetravit.</p>
<p>&nbsp;</p>

<h3>Caput LXVI</h3>

<p>Cornelius, Romanae urbis episcopus, ad quem octo Cypriani exstant epistolae,
scripsit epistolam ad Fabium Antiochenae Ecclesiae episcopum, de synodo Romana,
Italica, Africana, et aliam de Novatiano, et de his qui lapsi sunt; tertiam de
gestis synodi (<i>Romanae an.</i>&nbsp;251); quartam ad eumdem Fabium valde
prolixam, et Novatianae haereseos causas et anathema continentem. Rexit
Ecclesiam annis duobus sub Gallo et Volusiano, cui ob Christum martyrio
coronato, successit Lucius.</p>
<p>&nbsp;</p>

<h3>Caput LXVII</h3>

<p>Cyprianus Afer, primum gloriose rhetoricam docuit; exinde suadente
presbytero Caecilio, a quo et cognomentum sortitus est, Christianus factus,
omnem substantiam suam pauperibus erogavit, ac post non multum temporis electus
in presbyterum, etiam episcopus Carthaginiensis constitutus est. Hujus ingenii
superfluum est indicem texere, cum sole clariora sint ejus opera. Passus est
sub Valeriano et Galieno principibus, persecutione octava, eodem die quo Romae
Cornelius, sed non eodem anno.</p>
<p>&nbsp;</p>

<h3>Caput LXVIII</h3>

<p>Pontius, diaconus Cypriani, usque ad diem passionis ejus cum ipso exsilium
sustinens, egregium volumen vitae et passionis Cypriani reliquit.</p>
<p>&nbsp;</p>

<h3>Caput LXIX</h3>

<p>Dionysios, Alexandrinae urbis episcopus, sub Heracla scholam <span
class=g>&#954;&#945;&#964;&#951;&#967;&#942;&#963;&#949;&#969;&#957;</span>
presbyter tenuit, et Origenis valde insignis auditor fuit. Hic in Cypriani et
Africanae synodi dogma consentiens, de haereticis rebaptizandis, ad diversos
plurimas misit epistolas, quae usque hodie exstant, et ad Fabium Antiochenae
urbis episcopum scripsit de poenitentia, et ad Romanos per Hippolytum alteram:
ad Xystum, qui Stephano successerat, duas epistolas, et ad Philemonem et ad
Dionysium, Romanae Ecclesiae presbyteros, duas epistolas, et ad eumdem
Dionysium, postea Romae episcopum, et ad Novatianum causantem, quod invitus
Romae episcopus ordinatus esset, cujus epistolae hoc exordium est: <i>Dionysius
Novatiano fratri salutem. Si invitus, ut dicis, ordinatus es, probabis, cum
volens secesseris.</i> [<i>Nam oportuit quidvis etiam hac gratia perpeti, ne
discinderetur Ecclesia Dei. Neque minus praeclarum ex hoc contigisset
testimonium, quod noluisses dissidium inducere, quam proficisci solet ex eo, si
quis recuset simulacris immolare, atque adeo praeclarius etiam, mea quidem
sententia, siquidem illic uni propriaeque consulitur animae, hic totius
Ecclesiae negotium agitur. Tametsi nunc quoque si persuaseris, si compuleris
fratres in concordiam redire, plus egeris officio, quam peccaris errato. Atque
hoc quidem haud imputabitur, illud vero laudibus feretur. Caeterum si non
obtemperantibus illis minus assequeris quod vis, tamen fac modis omnibus ut
tuam ipsius serves animam.</i>] Est ejus ad Dionysium et ad Didymum altera
epistola, et <span
class=g>&#7953;&#959;&#961;&#964;&#945;&#963;&#964;&#953;&#954;&#945;&#8054;</span>
de Pascha plurimae, declamatorio sermone conscriptae, et ad Alexandrinam
Ecclesiam de exsilio, et ad Hieracam in Aegypto episcopum, et alia de
Mortalitate, et de Sabbato, et <span class=g>&#960;&#949;&#961;&#8054;
&#947;&#965;&#956;&#957;&#945;&#963;&#943;&#959;&#965;</span>, et ad
Hermammonem, et alia de persecutione Decii, et duo libri adversum Nepotem
episcopum, qui mille annorum corporale regnum suis scriptis asseverat, in
quibus de Apocalypsi Joannis diligentissime disputat: et adversum Sabellium, et
ad Ammonem Beronices Episcopum, et ad Telesphorum, et ad Euphranorem, et
quatuor libri ad Dionysium Romanae urbis episcopum, et ad Laodicenses de
poenitentia; item ad Canonem de poenitentia, et ad Origenem de martyrio, ad
Armenios de poenitentia et de ordine delictorum, de natura ad Timotheum, de
tentationibus ad Euphranorem. Ad Basilidem quoque multae Epistolae, in quarum
una se asserit, etiam in Ecclesiasten coepisse scribere commentarios. Sed et
adversus Paulum Samosatenum, ante paucos dies quam moreretur, insignis ejus
fertur epistola. Moritur duodecimo Galieni anno.</p>
<p>&nbsp;</p>

<h3>Caput LXX</h3>

<p>Novatianus, Romanae urbis presbyter, adversus Cornelium cathedram
sacerdotalem conatus invadere, Novatianorum, quod Graece dicitur <span
class=g>&#922;&#945;&#952;&#945;&#961;&#8182;&#957;</span> dogma constituit,
nolens apostatas suscipere poenitentes. Hujus auctor Novatus, Cypriani
presbyter, fuit. Scripsit autem de Pascha, de Sabbato, de Circumcisione, de
Sacerdote, de Oratione, de Cibis Judaicis, de Instantia, de Attalo multaque
alia, et de Trinitate grande volumen, quasi <span
class=g>&#7952;&#960;&#953;&#964;&#959;&#956;&#8052;&#957;</span> operis
Tertulliani faciens, quod plerique nescientes, Cypriani existimant.</p>
<p>&nbsp;</p>

<h3>Caput LXXI</h3>

<p>Malchion, disertissimus Antiochenae Ecclesiae presbyter, quippe qui in eadem
urbe rhetoricam florentissime docuerat, adversum Paulum Samosatenum, qui
Antiochenae Ecclesiae episcopus dogma Artemonis instaurarat, excipientibus
notariis disputavit; qui dialogus usque hodie exstat. Sed et alia grandis
epistola, ex persona synodi, ab eo scripta ad Dionysium et Maximum Romanae et Alexandrinae
Ecclesiae episcopos dirigitur. Floruit sub Claudio et Aureliano.</p>
<p>&nbsp;</p>

<h3>Caput LXXII</h3>

<p>Archelaus, episcopus Mesopotamiae, librum disputationis suae, quam habuit
adversum Manichaeum, exeuntem de Perside, Syro sermone composuit, qui
translatus in Graecum habetur a multis. Claruit sub imperatore Probo, qui
Aureliano et Tacito successerat.</p>
<p>&nbsp;</p>

<h3>Caput LXXIII</h3>

<p>Anatolius Alexandrinus, Laodiceae Syriae episcopus, sub Probo et Caro
imperatoribus floruit; mirae doctrinae vir fuit in arithmetica, geometria,
astronomia, grammatica, rhetorica, dialectica. Cujus ingenii magnitudinem de
volumine, quod super Pascha composuit, et decem libris de arithmeticae
institutionibus, intelligere possumus.</p>
<p>&nbsp;</p>

<h3>Caput LXXIV</h3>

<p>Victorinus, Petavionensis episcopus, non aeque Latine ut Graece noverat.
Unde opera ejus grandia sensibus, viliora videntur compositione verborum. Sunt
autem haec: Commentarii in Genesim, in Exodum, in Leviticum, in Isaiam, in
Ezechiel, in Abacuc, in Ecclesiasten, in Cantica Canticorum, in Apocalypsim
Joannis, adversum omnes haereses, et multa alia. Ad extremum martyrio coronatus
est.</p>
<p>&nbsp;</p>

<h3>Caput LXXV</h3>

<p>Pamphilus presbyter, Eusebii Caesariensis episcopi necessarius, tanto
Bibliothecae divinae amore flagravit, ut maximam partem Origenis voluminum sua
manu descripserit, quae usque hodie in Caesariensi bibliotheca habentur. Sed et
in duodecim Prophetas viginti quinque <span
class=g>&#7952;&#958;&#951;&#947;&#942;&#963;&#949;&#969;&#957;</span> Origenis
volumina, manu ejus exarata reperi, quae tanto amplector et servo gaudio, ut
Croesi opes habere me credam. Si enim laetitia est, unam epistolam habere
Martyris, quanto magis tot millia versuum, quae mihi videtur sui sanguinis
signasse vestigiis! Scripsit, antequam Eusebius Caesariensis scriberet,
Apologeticum pro Origene, et passus est Caesareae Palaestinae sub persecutione
Maximini.</p>
<p>&nbsp;</p>

<h3>Caput LXXVI</h3>

<p>Pierius, Alexandrinae Ecclesiae presbyter, sub Caro et Diocletiano
principibus, eo tempore quo eam Ecclesiam Theonas episcopus regebat,
florentissime docuit populos, et in tantam sermonis diversorumque tractatuum,
qui usque hodie exstant, venit elegantiam, ut Origenes junior vocaretur.
Constat hunc mirae <!--[if gte vml 1]><v:shape id="_x0000_i2287" type="#_x0000_t75"
 alt="" style='width:7.5pt;height:11.25pt'>
 <v:imagedata src="./pp.files/image001.gif" o:href="p1.files\asmogr.gif"/>
</v:shape><![endif]--><![if !vml]><img width=10 height=15
src="./pp.files/image001.gif" v:shapes="_x0000_i2287"><![endif]><!--[if gte vml 1]><v:shape
 id="_x0000_i2288" type="#_x0000_t75" alt="" style='width:7.5pt;height:11.25pt'>
 <v:imagedata src="./pp.files/image010.gif" o:href="p1.files\sgr.gif"/>
</v:shape><![endif]--><![if !vml]><img width=10 height=15
src="./pp.files/image010.gif" v:shapes="_x0000_i2288"><![endif]><!--[if gte vml 1]><v:shape
 id="_x0000_i2289" type="#_x0000_t75" alt="" style='width:7.5pt;height:11.25pt'>
 <v:imagedata src="./pp.files/image011.gif" o:href="p1.files\kgr.gif"/>
</v:shape><![endif]--><![if !vml]><img width=10 height=15
src="./pp.files/image011.gif" v:shapes="_x0000_i2289"><![endif]><!--[if gte vml 1]><v:shape
 id="_x0000_i2290" type="#_x0000_t75" alt="" style='width:6pt;height:15pt'>
 <v:imagedata src="./pp.files/image012.gif" o:href="p1.files\eeacugr.gif"/>
</v:shape><![endif]--><![if !vml]><img width=8 height=20
src="./pp.files/image012.gif" v:shapes="_x0000_i2290"><![endif]><!--[if gte vml 1]><v:shape
 id="_x0000_i2291" type="#_x0000_t75" alt="" style='width:7.5pt;height:11.25pt'>
 <v:imagedata src="./pp.files/image010.gif" o:href="p1.files\sgr.gif"/>
</v:shape><![endif]--><![if !vml]><img width=10 height=15
src="./pp.files/image010.gif" v:shapes="_x0000_i2291"><![endif]><!--[if gte vml 1]><v:shape
 id="_x0000_i2292" type="#_x0000_t75" alt="" style='width:5.25pt;height:11.25pt'>
 <v:imagedata src="./pp.files/image013.gif" o:href="p1.files\egr.gif"/>
</v:shape><![endif]--><![if !vml]><img width=7 height=15
src="./pp.files/image013.gif" v:shapes="_x0000_i2292"><![endif]><!--[if gte vml 1]><v:shape
 id="_x0000_i2293" type="#_x0000_t75" alt="" style='width:9pt;height:11.25pt'>
 <v:imagedata src="./pp.files/image014.gif" o:href="p1.files\ohgr(1).gif"/>
</v:shape><![endif]--><![if !vml]><img width=12 height=15
src="./pp.files/image014.gif" v:shapes="_x0000_i2293"><![endif]><!--[if gte vml 1]><v:shape
 id="_x0000_i2294" type="#_x0000_t75" alt="" style='width:5.25pt;height:14.25pt'>
 <v:imagedata src="./pp.files/image015.gif" o:href="p1.files\sfgr.gif"/>
</v:shape><![endif]--><![if !vml]><img width=7 height=19
src="./pp.files/image015.gif" v:shapes="_x0000_i2294"><![endif]>, et
appetitorem voluntariae paupertatis fuisse, scientissimum dialecticae et
rhetoricae artis, et post persecutionem omne vitae suae tempus Romae fuisse
versatum. Hujus est longissimus tractatus de propheta Osee, quem in vigilia
Paschae habitum ipse sermo demonstrat.</p>
<p>&nbsp;</p>

<h3>Caput LXXVII</h3>

<p>Lucianus, vir disertissimus, Antiochenae Ecclesiae presbyter, tantum in
Scripturarum studio laboravit, ut usque nunc quaedam exemplaria Scripturarum
Lucianea nuncupentur. Feruntur ejus de Fide libelli, et breves ad nonnullos
epistolae. Passus est Nicomediae ob confessionem Christi, sub persecutione
Maximini, sepultusque Helenopoli Bithyniae.</p>
<p>&nbsp;</p>

<h3>Caput LXXVIII</h3>

<p>Phileas, de urbe Aegypti quae vocatur Thmuis, nobili genere, et non parvis
opibus, suscepto episcopatu, elegantissimum librum de Martyrum laude composuit,
et disputatione actorum habita adversum Judicem, qui eum sacrificare cogebat,
pro Christo capite truncatur; eodem in Aegypto persecutionis auctore, quo
Lucianus Nicomediae.</p>
<p>&nbsp;</p>

<h3>Caput LXXIX</h3>

<p>Arnobius sub Diocletiano principe Siccae apud Africam florentissime
rhetoricam docuit, scripsitque adversum gentes, quae vulgo exstant, volumina.</p>
<p>&nbsp;</p>

<h3>Caput LXXX</h3>

<p>Firmianus, qui et Lactantius, Arnobii discipulus, sub Diocletiano principe
accitus cum Flavio Grammatico, cujus de Medicinalibus versu compositi exstant
libri, Nicomediae rhetoricam docuit, et penuria discipulorum, ob Graecam
videlicet civitatem, ad scribendum se contulit. Habemus ejus Symposium, quod
adolescentulus scripsit; <span
class=g>&#8001;&#948;&#959;&#953;&#960;&#959;&#961;&#953;&#954;&#8056;&#957;</span>
de Africa usque Nicomediam, hexametris scriptum versibus, et alium librum, qui
inscribitur Grammaticus, et pulcherrimum de ira Dei, et Institutionum divinarum
adversum gentes libros septem, et <span
class=g>&#7952;&#960;&#953;&#964;&#959;&#956;&#8052;&#957;</span> ejusdem
operis in libro uno acephalo, et ad Asclepiadem libros duos, de persecutione
librum unum, ad Probum Epistolarum libros quatuor, ad Severum Epistolarum
libros duos; ad Demetrianum, auditorem suum. Epistolarum libros duos; ad eumdem
de Opificio Dei, vel formatione hominis, librum unum. Hic extrema senectute
magister Caesaris Crispi, filii Constantini, in Gallia fuit, qui postea a patre
interfectus est.</p>
<p>&nbsp;</p>

<h3>Caput LXXXI</h3>

<p>Eusebius, Caesareae Palaestinae episcopus in Scripturis divinis
studiosissimus, et Bibliothecae divinae, cum Pamphilo martyre, diligentissimus
pervestigator, edidit infinita volumina. De quibus haec sunt: <span
class=g>&#917;&#8016;&#945;&#947;&#947;&#949;&#955;&#953;&#954;&#8134;&#962;
&#913;&#960;&#959;&#948;&#949;&#943;&#958;&#949;&#969;&#962;</span> libri
viginti, <span
class=g>&#917;&#8016;&#945;&#947;&#947;&#949;&#955;&#953;&#954;&#8134;&#962;
&#928;&#961;&#959;&#960;&#945;&#961;&#945;&#963;&#954;&#949;&#965;&#8134;&#962;</span>
libri quindecim, <span
class=g>&#920;&#949;&#959;&#966;&#945;&#957;&#949;&#943;&#945;&#962;</span>
libri quinque, Ecclesiasticae historiae libri decem, Chronicorum Canonum
omnimoda historia, et eorum <span
class=g>&#7960;&#960;&#953;&#964;&#959;&#956;&#8052;</span>, et de Evangeliorum
Diaphonia, in Isaiam libri decem, et contra Porphyrium, qui eodem tempore
scribebat in Sicilia, ut quidam putant, libri triginta, de quibus ad me viginti
tantum pervenerunt; <span
class=g>&#932;&#959;&#960;&#953;&#954;&#8182;&#957;</span> liber unus, <span
class=g>&#7944;&#960;&#959;&#955;&#959;&#947;&#943;&#945;&#962;</span> pro
Origene libri sex, de Vita Pamphili libri tres, de Martyribus alia opuscula, et
in centum quinquaginta psalmos eruditissimi commentarii, et multa alia. Floruit
maxime sub Constantino imperatore et Constantio, et ob amicitiam Pamphili
martyris, ab eo cognomentum sortitus est.</p>
<p>&nbsp;</p>

<h3>Caput LXXXII</h3>

<p>Rheticius Aeduorum, id est, Augustodunensis Episcopus, sub Constantino
celeberrimae famae habitus est in Galliis. Leguntur ejus Commentarii in Cantica
canticorum, et aliud grande volumen adversus Novatianum, nec praeter haec
quidquam ejus operum reperi.</p>
<p>&nbsp;</p>

<h3>Caput LXXXIII</h3>

<p>Methodius, Olympi Lyciae, et postea Tyri episcopus, nitidi compositique
sermonis, adversum Porphyrium confecit libros, et Symposium decem virginum, de
resurrectione opus egregium contra Origenem, et adversus eumdem de Pythonissa,
et de Autexusio; in Genesim quoque et in Cantica canticorum commentarios; et
multa alia, quae vulgo lectitantur. Et ad extremum novissimae persecutionis,
sive, ut alii affirmant, sub Decio et Valeriano in Chalcide Graeciae, martyrio
coronatus est.</p>
<p>&nbsp;</p>

<h3>Caput LXXXIV</h3>

<p>Juvencus, nobilissimi generis, Hispanus presbyter, quatuor Evangelia
hexametris versibus pene ad verbum transferens, quatuor libros composuit, et
nonnulla eodem metro ad Sacramentorum ordinem pertinentia. Floruit sub
Constantino principe.</p>
<p>&nbsp;</p>

<h3>Caput LXXXV</h3>

<p>Eustathius, genere Pamphylios, Sidetes, primum Beroae Syriae, deinde
Antiochiae rexit Ecclesiam, et adversum Arianorum dogma componens multa sub
Constantino principe pulsus est in exsilium Trajanopolim Thraciarum, ubi usque
hodie conditus est. Exstant ejus volumina de Anima, de Engastrimytho adversum
Origenem, et infinitae epistolae, quas enumerare longum est.</p>
<p>&nbsp;</p>

<h3>Caput LXXXVI</h3>

<p>Marcellus, Ancyranus episcopus, sub Constantino et Constantio principibus
floruit, multaque diversarum <span
class=g>&#8017;&#960;&#959;&#952;&#941;&#963;&#949;&#969;&#957;</span> scripsit
volumina, et maxime adversum Arianos. Feruntur contra hunc Asterii et
Apollinarii libri, Sabellianae eum haeresis arguentes, sed et Hilarius, in
septimo adversum Arianos libro, nominis ejus, quasi haeretici meminit. Porro
ille defendit, se non esse dogmatis, cujus accusatur, sed communione Julii et
Athanasii, Romanae et Alexandrinae urbis pontificum, se esse munitum.</p>
<p>&nbsp;</p>

<h3>Caput LXXXVII</h3>

<p>Athanasius, Alexandrinae urbis episcopus, multas Arianorum perpessus
insidias, ad Constantem Galliarum principem fugit, unde reversus cum litteris,
et rursum post mortem ejus fugatus, usque ad Joviani imperium latuit, a quo
recepta Ecclesia, sub Valente moritur. Feruntur ejus adversum Gentes duo libri,
et contra Valentem et Ursacium unus, et de virginitate, et de persecutionibus
Arianorum plurimi, et de Psalmorum titulis, et historia Antonii monachi vitam
continens, et <span
class=g>&#7953;&#959;&#961;&#964;&#945;&#963;&#964;&#953;&#954;&#945;&#8054;</span>
epistolae, et multa alia, quae enumerare longum est.</p>
<p>&nbsp;</p>

<h3>Caput LXXXVIII</h3>

<p>Antonius monachus, cujus vitam Athanasius, Alexandrinae urbis episcopus,
insigni volumine prosecutus est, misit Aegyptiace ad diversa monasteria
Apostolici sensus sermonisque epistolas septem, quae in Graeciam linguam
translatae sunt, quarum praecipua est ad Arsenoitas. Floruit sub Constantino et
filiis ejus regnantibus. Vixit annos centum quinque.</p>
<p>&nbsp;</p>

<h3>Caput LXXXIX</h3>

<p>Basilius, Ancyranus episcopus, artis medicinae, scripsit contra Marcellum,
et de Virginitate librum, et nonnulla alia, et sub rege Constantio Macedonianae
partis, cum Eustathio Sebasteno, princeps fuit.</p>
<p>&nbsp;</p>

<h3>Caput XC</h3>

<p>Heracliae Thraciarum episcopus, elegantis apertique sermonis, et magis
historicae intelligentiae, edidit sub Constantio principe commentarios in
Matthaeum, et in Joannem, et in Apostolum, et in Psalterium.</p>
<p>&nbsp;</p>

<h3>Caput XCI</h3>

<p>Eusebius, Emesenus episcopus, elegantis et rhetorici ingenii, innumerabiles,
et qui ad plausum populi pertinent, confecit libros, magisque historiam
secutus, ab his qui declamare volunt, studiosissime legitur, e quibus vel
praecipui sunt adversum Judaeos, et Gentes, et Novatianos, et ad Galatas libri
decem, et in Evangelia homiliae breves, sed plurimae. Floruit temporibus
Constantii Imperatoris, sub quo et mortuus, Antiochiae sepultus est.</p>
<p>&nbsp;</p>

<h3>Caput XCII</h3>

<p>Triphyllius, Cypri Ledrensis, sive Leucotheon episcopus, eloquentissimus
suae aetatis, et sub rege Constantio celeberrimus fuit. Legi ejus in Cantica
canticorum commentarios. Et multa alia composuisse fertur quae in nostras manus
minime pervenerunt.</p>
<p>&nbsp;</p>

<h3>Caput XCIII</h3>

<p>Donatus, a quo Donatiani per Africam sub Constantio Constantinoque
principibus pullulaverunt, asserens, a nostris Scripturas in persecutione
Ethnicis traditas, totam pene Africam et maxime Numidiam, sua persuasione
decepit. Exstant ejus multa ad suam haeresim pertinentia opuscula, et de
Spiritu sancto liber, Ariano dogmati congruens.</p>
<p>&nbsp;</p>

<h3>Caput XCIV</h3>

<p>Asterius, Arianae philosophus factionis, scripsit, regnante Constantio, in
Epistolam ad Romanos et in Evangelia et Psalmos commentarios, et multa alia,
quae a suae partis hominibus studiosissime leguntur.</p>
<p>&nbsp;</p>

<h3>Caput XCV</h3>

<p>Lucifer, Caralitanus episcopus, cum Pancratio et Hilario Romanae Ecclesiae
clericis, ad Constantium imperatorem a Liberio episcopo, pro fide legatus
missus, cum nollet sub nomine Athanasii Nicaenam damnare fidem, in Palaestinam
relegatus, mirae constantiae et praeparati animi ad martyrium, contra
Constantium imperatorem scripsit librum, eique legendum misit, ac non multo
post, sub Juliano principe, reversus Caralis, Valentiniano regnante, obiit.</p>
<p>&nbsp;</p>

<h3>Caput XCVI</h3>

<p>Eusebius, natione Sardus, et ex Lectore urbis Romanae, Vercellensis
episcopus, ob confessionem fidei a Constantio principe Scythopolim et inde
Cappadociam relegatus, sub Juliano imperatore ad Ecclesiam reversus, edidit in
psalmos commentarios Eusebii Caesariensis, quos de Graeco in Latinum verterat.
Mortuus est Valentiniano et Valente regnantibus.</p>
<p>&nbsp;</p>

<h3>Caput XCVII</h3>

<p>Fortunatianus, natione Afer, Aquileiensis episcopus, imperante Constantio,
in Evangelia, titulis ordinatis, brevi et rustico sermone scripsit
commentarios: et in hoc habetur detestabilis, quod Liberium, Romanae urbis
episcopum, pro fide ad exsilium pergentem, primus sollicitavit ac fregit, et ad
subscriptionem haereseos compulit.</p>
<p>&nbsp;</p>

<h3>Caput XCVIII</h3>

<p>Acacius, quem, quia luscus erat, <span
class=g>&#956;&#959;&#957;&#972;&#966;&#952;&#945;&#955;&#956;&#959;&#957;</span>
nuncupabant, Caesariensis Ecclesiae in Palaestina episcopus, elaboravit in
Ecclesiasten decem et septem volumina, et <span
class=g>&#963;&#965;&#956;&#956;&#943;&#954;&#964;&#969;&#957;
&#950;&#951;&#964;&#951;&#956;&#940;&#964;&#969;&#957;</span> sex, et multos
praeterea diversosque tractatus. In tantum autem sub Constantio imperatore
claruit, ut in Liberii locum Romae Felicem episcopum constitueret.</p>
<p>&nbsp;</p>

<h3>Caput XCIX</h3>

<p>Serapion, Thmueos episcopus, qui ob elegantiam ingenii cognomen Scholastici
meruit, charus Antonii monachi, edidit adversum Manichaeum egregium librum, et
de psalmorum titulis alium, et ad diversos utiles epistolas, et sub Constantio
principe etiam in confessione inclytus fuit.</p>
<p>&nbsp;</p>

<h3>Caput C</h3>

<p>Hilarius, urbis Pictavorum Aquitaniae episcopus, factione Saturnini
Arelatensis episcopi, de synodo Biterrensi in Phrygiam relegatus, duodecim
adversus Arianos confecit libros et alium librum de Synodis, quem ad Galliarum
episcopos scripsit, et in psalmos commentarios, primum videlicet, et secundum,
et a quinquagesimo primo usque ad sexagesimum secundum, et a centesimo decimo
octavo usque ad extremum, in quo opere imitatus Origenem, nonnulla etiam de suo
addidit. Est ejus et ad Constantium libellus, quem viventi Constantinopoli
porrexerat, et alius in Constantium, quem post mortem ejus scripsit, et liber
adversum Valentem et Ursacium, historiam Ariminensis et Seleuciensis synodi
continens: et ad praefectum Salustium, sive contra Dioscorum, et liber Hymnorum
et Mysteriorum alius, et commentarii in Matthaeum, et tractatus in Job, quos de
Graeco Origenis ad sensum transtulit, et alius elegans libellus contra
Auxentium, et nonnullae ad diversos epistolae. Aiunt quidam, scripsisse eum et
in Cantica canticorum; sed a nobis hoc opus ignoratur. Mortuus est Pictavis,
Valentiniato et Valente regnantibus.</p>
<p>&nbsp;</p>

<h3>Capus CI</h3>

<p>Victorinus, natione Afer, Romae sub Constantio principe rhetoricam docuit,
et in extrema senectute, Christi se tradens fidei, scripsit adversus Arium
libros more dialectico valde obscuros, et Commentarios in Apostolum.</p>
<p>&nbsp;</p>

<h3>Caput CII</h3>

<p>Titus, Bostrenus episcopus, sub Juliano et Joviano principibus, fortes
adversum Manichaeos scripsit libros, et nonnulla volumina alia. Moritur autem
sub Valente.</p>
<p>&nbsp;</p>

<h3>Caput CIII</h3>

<p>Damasus, Romanae urbis episcopus, elegans in versibus componendis ingenium
habuit, multaque et brevia metro edidit, et prope octogenarius sub Theodosio
principe mortuus est.</p>
<p>&nbsp;</p>

<h3>Caput CIV</h3>

<p>Apollinarius, Laodicenus Syriae episcopus, patre presbytero, magis
grammaticis in adolescentia operam dedit, et postea in sanctas Scripturas
innumerabilia scribens volumina, sub Theodosio imperatore obiit. Exstant ejus
adversus Porphyrium triginta libri, qui inter caetera ejus opera vel maxime
probantur.</p>
<p>&nbsp;</p>

<h3>Caput CV</h3>

<p>Gregorius, Baeticus, Eliberi Episcopus, usque ad extremam senectutem
diversos mediocri sermone tractatus composuit, et de Fide elegantem librum, qui
hodieque superesse dicitur.</p>
<p>&nbsp;</p>

<h3>Caput CVI</h3>

<p>Pacianus, in Pyrenaei jugis Barcilonae episcopus, castitate et eloquentia,
et tam vita, quam sermone clarus, scripsit varia opuscula, de quibus est
Cervus, et contra Novatianos. Sub Theodosio principe, jam ultima senectute,
mortuus est.</p>
<p>&nbsp;</p>

<h3>Caput CVII</h3>

<p>Photinus, de Gallograecia, Marcelli discipulus, Sirmii episcopus ordinatus,
Hebionis haeresim instaurare conatus est, postea a Valentiniano principe pulsus
Ecclesia, plura scripsit volumina, in quibus vel praecipua sunt contra Gentes,
et ad Valentinianum libri.</p>
<p>&nbsp;</p>

<h3>Caput CVIII</h3>

<p>Phoebadius, Agenni Galliarum episcopus, edidit contra Arianos librum.
Dicuntur et ejus alia esse opuscula, quae necdum legi. Vivit usque hodie
decrepita senectute.</p>
<p>&nbsp;</p>

<h3>Caput CIX</h3>

<p>Didymus, Alexandrinus, captus a parva aetate oculis, et ob id elementorum
quoque ignarus, tantum miraculum sui omnibus praebuit, ut dialecticam quoque,
et geometriam, quae vel maxime visu indiget, usque ad perfectum didicerit. Is
plura opera et nobilia conscripsit, commentarios in psalmos omnes, commentarios
in Evangelium Matthaei et Joannis, et de Dogmatibus, et contra Arianos libros
duos, et de Spiritu sancto librum unum, quem ego in Latinum verti: in Isaiam
tomos decem et octo, in Osee, ad me scribens, commentariorum libros tres, et in
Zachariam, meo rogatu, libros quinque, et commentarios in Job, et infinita alia
quae digerere proprii indicis est. Vivit usque hodie, et octogesimum tertium
aetatis excessit annum.</p>
<p>&nbsp;</p>

<h3>Caput CX</h3>

<p>Optatus Afer, episcopus Milevitanus, ex parte catholica, scripsit
Valentiniano et Valente principibus, adversum Donatianae partis calumniam
libros sex, in quibus asserit crimen Donatianorum in nos falso retorqueri.</p>
<p>&nbsp;</p>

<h3>Caput CXI</h3>

<p>Aquilius Severus, in Hispania, de genere illius Severi, ad quem Lactantii
duo epistolarum scribuntur libri, composuit volumen, quasi <span
class=g>&#8001;&#948;&#959;&#953;&#960;&#959;&#961;&#953;&#954;&#8056;&#957;</span>
totius suae vitae statum continens tam prosa quam versibus, quod vocavit <span
class=g>&#922;&#945;&#964;&#945;&#963;&#964;&#961;&#959;&#966;&#8052;&#957;</span>,
sive <span class=g>&#928;&#949;&#8150;&#961;&#945;&#957;</span>, et sub
Valentiniano principe obiit.</p>
<p>&nbsp;</p>

<h3>Caput CXII</h3>

<p>Cyrillus Hierosolymae episcopus, saepe pulsus Ecclesia, et receptus, ad
extremum sub Theodosio principe octo annis inconcussum episcopatum tenuit.
Exstant ejus <span
class=g>&#954;&#945;&#957;&#951;&#967;&#942;&#963;&#949;&#953;&#962;</span>,
quas in adolescentia composuit.</p>
<p>&nbsp;</p>

<h3>Caput CXIII</h3>

<p>Euzoius, apud Thespesium rhetorem, cum Gregorio Nazianzeno episcopo
adolescens Caesareae eruditus est, et ejusdem postea urbis episcopus, plurimo
labore, corruptam jam Bibliothecam Origenis et Pamphili in membranis instaurare
conatus est. Ad extremum sub Theodosio principe Ecclesia pulsus est. Feruntur
ejus varii multiplicesque tractatus, quos nosse perfacile est.</p>
<p>&nbsp;</p>

<h3>Caput CXIV</h3>

<p>Epiphanius, Cypri Salaminae episcopus, scripsit adversum omnes Haereses
libros, et multa alia, quae ab eruditis propter res, a simplicioribus propter
verba lectitantur. Superest usque hodie, et in extrema jam senectute varia
cudit opera.</p>
<p>&nbsp;</p>

<h3>Caput CXV</h3>

<p>Ephraem, Edessenae Ecclesiae diaconus, multa Syro sermone composuit, et ad
tantam venit claritudinem, ut post lectionem Scripturarum publice in quibusdam
ecclesiis ejus scripta recitentur. Legi ejus de Spiritu sancto Graecum volumen,
quod quidam de Syriaca lingua verterat, et acumen sublimis ingenii, etiam in
translatione, cognovi. Decessit sub Valente principe.</p>
<p>&nbsp;</p>

<h3>Caput CXVI</h3>

<p>Basilius, Caesareae Cappadociae, quae prius Mazaca vocabatur, episcopus,
egregios contra Eunomium elaboravit libros, et de Spiritu sancto volumen, et in
Hexaemeron homilias novem, et <span
class=g>&#7936;&#963;&#954;&#951;&#964;&#953;&#954;&#8056;&#957;</span>, et
breves variosque tractatus. Moritur imperante Gratiano.</p>
<p>&nbsp;</p>

<h3>Caput CXVII</h3>

<p>Gregorius, primum Sasimorum, deinde Nazianzenus episcopus, vir
eloquentissimus, praeceptor meus, quo Scripturas explanante, didici, ad triginta
millia versuum omnia opera sua composuit. E quibus illa sunt: de morte fratris
Caesarii, <span class=g>&#934;&#949;&#961;&#8054;
&#934;&#953;&#955;&#959;&#960;&#964;&#969;&#967;&#943;&#945;&#962;</span>,
laudes Machabaeorum, laudes Cypriani, laudes Athanasii, laudes Maximi
philosophi, post exsilium reversi, quem falso nomine quidam Heronis
superscripserunt (quia est et alius liber vituperationem ejusdem Maximi
continens; quasi non licuerit eumdem et laudare et vituperare pro tempore); et
liber, hexametro versu, Virginitatis et Nuptiarum, contra se disserentium;
adversum Eunomium liber unus, de Spiritu sancto liber unus. Contra Julianum
imperatorem libri duo. Secutus est autem Polemonem dicendi charactere, vivoque
se episcopum in loco suo ordinans, ruri vitam monachi exercuit. Decessitque
ante hoc ferme triennium sub Theodosio principe.</p>
<p>&nbsp;</p>

<h3>Caput CXVIII</h3>

<p>Lucius, post Athanasium Arianae partis episcopus, usque ad Theodosium
principem, a quo et pulsus est, Alexandrinam ecclesiam tenuit. Exstant ejus
solemnes de Pascha epistolae, et pauci variarum hypotheseon libelli.</p>
<p>&nbsp;</p>

<h3>Caput CXIX</h3>

<p>Diodorus, Tarsensis episcopus; dum Antiochiae esset presbyter, magis
claruit. Exstant ejus in Apostolum commentarii, et multa alia, ad Eusebii magis
Emiseni characterem pertinentia, cujus cum sensum secutus sit, eloquentiam
imitari non potuit, propter ignorantiam saecularium litterarum.</p>
<p>&nbsp;</p>

<h3>Caput CXX</h3>

<p>Eunomius, Arianae partis, Cyzicenus episcopus, in apertam haereseos suae
prorumpens blasphemiam, ut quod illi tegunt, iste publice fateretur, usque
hodie vivere dicitur in Cappadocia, et multa contra Ecclesiam scribere.
Responderunt ei Apollinarius, Didymus, Basilius Caesariensis, Gregorius
Nazianzenus, et Gregorius Nyssenus.</p>
<p>&nbsp;</p>

<h3>Caput CXXI</h3>

<p>Priscillianus, Abilae episcopus, qui factione Hidacii et Ithacii Treveris a
Maximo tyranno caesus est, edidit multa opuscula, de quibus ad nos aliqua pervenerunt.
Hic usque hodie a nonnullis Gnosticae, id est Basilidis et Marci, de quibus
Irenaeus scripsit, haereseos accusatur, defendentibus aliis, non ita eum
sensisse, ut arguitur.</p>
<p>&nbsp;</p>

<h3>Caput CXXII</h3>

<p>Latronianus, provinciae Hispaniae, valde eruditus, et in metrico opere
veteribus comparandus, caesus est et ipse Treveris cum Priscilliano,
Felicissimo, Juliano, Euchrotia, ejusdem factionis auctoribus. Exstant ejus
ingenii opera, diversis metris edita.</p>
<p>&nbsp;</p>

<h3>Caput CXXIII</h3>

<p>Tiberianus, Baeticus, scripsit pro suspicione, qua cum Priscilliano
accusabatur haereseos, apologeticum tumenti compositoque sermone; sed post
suorum caedem, taedio victus exsilii, mutavit propositum, et juxta sanctam
Scripturam, <i>canis reversus ad vomitum suum</i> <i>(Prov.&nbsp;XVI,&nbsp;11;
II&nbsp;Petr.,&nbsp;II,&nbsp;22)</i>, filiam, devotam Christo virginem,
matrimonio copulavit.</p>
<p>&nbsp;</p>

<h3>Caput CXXIV</h3>

<p>Ambrosius, Mediolanensis episcopus, usque in praesentem diem scribit, de
quo, quia superest, meum judicium subtraham, ne in alterutram partem, aut
adulatio in me reprehendatur, aut veritas.</p>
<p>&nbsp;</p>

<h3>Caput CXXV</h3>

<p>Evagrius, Antiochiae episcopus, acris ac ferventis ingenii, cum adhuc esset
presbyter, diversarum hypotheseon tractatus mihi legit, quos necdum edidit;
Vitam quoque Beati Antonii de Graeco Athanasii in sermonem nostrum transtulit.</p>
<p>&nbsp;</p>

<h3>Caput CXXVI</h3>

<p>Ambrosius Alexandrinus, auditor Didymi, scripsit adversum Apollinarium
volumen multorum versuum de dogmatibus, et ut ad me nuper quodam narrante
perlatum est, commentarium in Job, qui usque hodie superest.</p>
<p>&nbsp;</p>

<h3>Caput CXXVII</h3>

<p>Maximus Philosophus, natus Alexandriae, Constantinopoli episcopus ordinatus
est, et pulsus, insignem de Fide adversus Arianos scripsit librum, quem
Mediolani Gratiano principi dedit.</p>
<p>&nbsp;</p>

<h3>Caput CXXVIII</h3>

<p>Gregorius Nyssenus episcopus, frater Basilii Caesariensis, ante paucos annos
mihi et Gregorio Nazianzeno contra Eunomium legit libros, qui et multa alia
scripsisse et scribere dicitur.</p>
<p>&nbsp;</p>

<h3>Caput CXXIX</h3>

<p>Joannes Antiochenae Ecclesiae presbyter, Eusebii Emiseni Diodorique
sectator, multa componere dicitur, de quibus <span class=g>&#960;&#949;&#961;&#8054;
&#7985;&#949;&#961;&#969;&#963;&#973;&#957;&#951;&#962;</span> tantum legi.</p>
<p>&nbsp;</p>

<h3>Caput CXXX</h3>

<p>Gelasius Caesareae Palaestinae, post Euzoium, episcopus, accurati limatique
sermonis, fertur quaedam scribere, sed celare.</p>
<p>&nbsp;</p>

<h3>Caput CXXXI</h3>

<p>Theotimus, Scythiae Tomorum episcopus, in morem dialogorum et veteris
eloquentiae breves commaticosque tractatus edidit. Audio eum et alia scribere.</p>
<p>&nbsp;</p>

<h3>Caput CXXXII</h3>

<p>Dexter, Paciani, de quo supra dixi, filius, clarus apud saeculum et Christi
fidei deditus, fertur ad me omnimodam historiam texuisse, quam necdum legi.</p>
<p>&nbsp;</p>

<h3>Caput CXXXIII</h3>

<p>Amphilochius, Iconii episcopus nuper mihi librum legit de Spiritu sancto,
quod Deus, et quod adorandus, quodque et omnipotens sit.</p>
<p>&nbsp;</p>

<h3>Caput CXXXIV</h3>

<p>Sophronius vir apprime eruditus, laudes Bethlehem adhuc puer, et nuper de
subversione Serapis insignem librum composuit: de virginitate quoque ad
Eustochium, et Vitam Hilarionis monachi, opuscula mea, in Graecum eleganti
sermone transtulit: Psalterium quoque et Prophetas, quos nos de Hebraeo in
Latinum vertimus.</p>
<p>&nbsp;</p>

<h3>Caput CXXXV</h3>

<p>Hieronymus patre Eusebio natus, oppido Stridonis, quod a Gothis eversum,
Dalmatae quondam Pannoniaeque confinium fuit, usque in praesentem annum, id
est, Theodosii principis decimum quartum, haec scripsi: Vitam Pauli monachi,
Epistolarum ad diversos librum unum, ad Heliodorum Exhortatoriam, Altercationem
Luciferiani et Orthodoxi, Chronicon omnimodae historiae; in Hieremiam et in
Ezechiel Homilias Origenis viginti octo, quas de Graeco in Latinum verti; de
Seraphim, de Osanna, et de frugi et luxurioso filiis; de tribus Quaestionibus
Legis veteris, Homilias in Cantica canticorum duas, adversus Helvidium de
virginitate Mariae perpetua, ad Eustochium de virginitate servanda, ad
Marcellam Epistolarum librum unum, Consolatoriam de morte filiae ad Paulam, in
Epistolam Pauli ad Galatas commentariorum libros tres, item in Epistolam ad
Ephesios libros tres, in Epistolam ad Titum librum unum, in Epistolam ad
Philemonem librum unum, in Ecclesiasten commentarios, Quaestionum hebraicarum
in Genesim librum unum, de Locis librum unum, hebraicorum nominum librum unum;
de Spiritu sancto Didymi, quem in Latinum transtuli, librum unum; in Lucam
homilias triginta novem; in Psalmos, a decimo usque ad decimum sextum,
tractatus septem; Malchi, captivi monachi, vitam, et beati Hilarionis. Novum
Testamentum Graece fidei reddidi, Vetus juxta Hebraicam transtuli; Epistolarum
autem ad Paulam et Eustochium, quia quotidie scribuntur, incertus est numerus.
Scripsi praeterea in Michaeam explanationum libros duos, in Sophoniam librum
unum, in Nahum librum unum, in Habacuc libros duos, in Aggaeum librum unum.
Multaque alia de opere prophetali, quae nunc habeo in manibus, et necdum
expleta sunt. Adversus Jovinianum libros duos, et ad Pammachium Apologeticum et
Epitaphium.</p>



</body>
</html>
