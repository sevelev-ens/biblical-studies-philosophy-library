<!-- http://khazarzar.skeptik.net/books/hieronym/octaviul.htm -->

<html>
<head>
<title>Marcus Minucius Felix. Octavius</title>
<meta name="author" content="Ruslan Khazarzar">
<meta name="keywords" content="Library of Ruslan Khazarzar, Marcus Minucius Felix, Octavius">
<meta name="description" content="Marci Minucii Felicis Octavius">

<style>
<!--
body   {background-color:#ffffff;color:#000000;margin:2.0em}
h1     {margin-top:24.0pt;margin-bottom:24.0pt;text-align:center;text-indent:0cm;font-size:24.0pt;font-family:"Times New Roman";font-weight:bold}
h2     {margin-top:20.0pt;margin-bottom:20.0pt;text-align:center;text-indent:0cm;font-size:20.0pt;font-family:"Times New Roman";font-weight:bold}
h3     {margin-top:16.0pt;margin-bottom:16.0pt;text-align:center;text-indent:0cm;font-size:16.0pt;font-family:"Times New Roman";font-weight:bold}
h4     {margin-top:3.0pt;margin-bottom:3.0pt;text-align:center;text-indent:0pt;font-size:15.0pt;font-family:"Times New Roman";font-weight:bold}
p      {margin-top:0pt;margin-bottom:0pt;text-align:justify;text-indent:35pt;font-size:14pt;font-family:"Times New Roman"}
p.m    {margin-top:0pt;margin-bottom:0pt;text-align:justify;text-indent:35pt;font-size:13pt;font-family:"Times New Roman"}
p.p    {margin-top:0pt;margin-bottom:0pt;text-align:left;text-indent:100pt;font-size:13pt;font-family:"Times New Roman"}
p.a    {margin-top:0pt;margin-bottom:0pt;text-align:left;text-indent:100pt;font-size:14.0pt;font-family:"Times New Roman"}
span.g {font-family:"Palatino Linotype,Arial Unicode MS,Code2000,TITUS Cyberbit Basic,Athena,Vusillus Old Face"}
//-->
</style>

</head>

<body>

<table border="0" cellPadding="0" cellSpacing="0" width="100%">
<tr>
<td align="center" bgcolor="#0000ee" valign="top">
<a href="index.htm" target="_top" title="Library of Ruslan Khazarzar">
<img border="0" src="img/t.gif"></a></td>
</tr>
</table>

<p>&nbsp;</p>

<h2>Marcus Minucius Felix</h2>

<h1>Marci Minucii Felicis Octavius</h1>

<h3>Prooemium</h3>

<p>In hoc Dialogo Caecilius inducitur ethnicis superstitionibus addictus, qui
patrium et avitum deorum cultum a nemine deserendum, variis rationibus probare
conatur: neque ulli esse anxie de religione inquirendum, sed antiquam
retinendam, novam repudiandam. Contra vero Octavius, qui, impio illo cultu
rejecto, christianae professioni nomen eum Minucio Felice dederat, omnia
Caecilii argumenta sic funditus evertit, tantisque rationum momentis
christianae religionis veritatem demonstrat, ut Caecilius, gravissima
disputatione fractus ac plane convictus, veram religionem laeto gratantique
animo fuerit amplexatus. Ac primum quidem Caecilii sermonem pro deorum cultu
exponit auctor. Deinde vero Octavii responsionem ad singula orationis
Caecilianae membra subinfert.</p>

<p>&nbsp;</p>

<h3>Caput primum</h3>

<p>ARGUMENTUM. — <i>Ab ipso dialogi exordio, narrat Minucius quam jucunda eorum
quae sibi cum Octavio, dum apud se Romae ageret, contigerant, ac potissimum hujusce
disputationis recordatione oblectaretur</i>.</p>

<p>COGITANTI mihi, et cum animo meo Octavii, boni et fidelissimi contubernalis,
memoriam recensenti, tanta dulcedo et affectio hominis inhaesit, ut ipse
quodammodo mihi viderer in praeterita redire, non ea quae jam transacta et
decursa sunt, recordatione revocare. Ita ejus contemplatio, quantum subtracta
est oculis, tantum pectori meo, ac pene intimis sensibus, implicata est. Nec
immerito discedens vir eximius et sanctus immensum sui desiderium nobis
reliquit: utpote quum et ipse tanto nostri semper amore flagraverit, ut et in
ludicris et seriis pari mecum voluntate concineret, eadem vellet vel nollet.
Crederes unam mentem in duobus fuisse divisam: sic solus in amoribus, conscius
ipse, socius in erroribus, et quum, discussa caligine, de tenebrarum profundo
in lucem sapientiae et veritatis emergerem, non respuit comitem, sed, quod est
gloriosius, praecucurrit. Itaque, cum per universam convictus nostri et
familiaritatis aetatem mea cogitatio volveretur, in illo praecipue sermone ejus
mentis meae resedit intentio, quo Caecilium, superstitiosis vanitatibus etiam
nunc inhaerentem, disputatione gravissima ad veram religionem reformavit.</p>

<p>&nbsp;</p>

<h3>Caput II</h3>

<p>ARGUMENTUM. — <i>Octavii Romam adventus forensium feriarum tempore, pergratus
Minucio. Utrique ad marina Ostiae balnea, adscito Minucii comite Caecilio, ire
placuit. Dum simul ad mare pergunt, Caecilius conspecto Serapidis simulacro,
manum ori admovens, illud colit</i>.</p>

<p>Nam negotii et visendi mei gratia, Romam contenderat, relicta domo, conjuge,
liberis, et, quod est in liberis amabilius, adhuc annis innocentibus, et adhuc
dimidiata verba tentantibus, loquelam ipso offensantis linguae fragmine
dulciorem. Quo in adventu ejus non possum exprimere sermonibus, quanto quamque
impatienti gaudio exultaverim, quum autem geret maxime laetitiam meam
amicissimi hominis inopinata praesentia. Igitur, post unum et alterum diem,
quum jam et aviditatem desiderii frequens assiduitatis usus implesset, et quae
per absentiam mutuam de nobis nesciebamus, relatione alterna comperissemus;
placuit Ostiam petere, amoenissimam civitatem, quod esset corpori meo siccundis
humoribus de marinis lavacris blanda et apposita curatio. Sane et ad vindemiam
feriae judiciariam curam relaxaverant. Nam id temporis, post aestivam diem, in
temperiem semet autumnitas dirigebat. Itaque, quum diluculo ad mare,
inambulando littore, pergeremus, ut et aura, aspirans leniter, membra
vegetaret, et cum eximia voluptate molli vestigio cedens arena subsideret;
Caecilius, simulacro Serapidis denotato, ut vulgus superstitiosus solet, manum
ori admovens osculum labiis impressit.</p>

<p>&nbsp;</p>

<h3>Caput III</h3>

<p>ARGUMENTUM. — <i>Superstitiosi hominis actum indigne ferens Octavius,
Minucio acriter exprobrat hujus impii facinoris in famiam non minorem in ipsum,
utpote Coecilii hospitem, quam in eumdem Caecilium redundare</i>.</p>

<p>Tunc Octavius ait: Non boni viri est, Marce frater, hominem domi forisque
lateri tuo inhaerentem, sic in hac imperitiae vulgaris caecitate deserere, ut
tam luculento die in lapides eum patiaris impingere, effigiatos sane, et
unctos, et coronatos; quum scias hujus erroris non minorem ad te quam ad ipsum
infamiam redundare. Cum hoc sermone ejus medium spatium civitatis emensi, jam
liberum littus tenebamus. Ibi arenas extimas, velut sterneret ambulacro perfundens
lenis unda tendebat: et, ut semper mare etiam positis flatibus, inquietum est,
etsi non canis spumosisque fluctibus exibat ad terram, tamen crispis
torosisque. Ibidem erroribus delectati perquam sumus, quum in ipso aequoris
limine plantas tingeremus, quod vicissim nunc appulsum nostris pedibus
alluderet, fluctus nunc, relabens ac vestigia retrahens in sese resorberet.
Sensim itaque tranquilleque progressi, oram curvi molliter littoris, iter
fabulis fallentibus, legebamus. Hae fabulae erant Octavii, disserentis de
navigatione, narratio. Sed ubi eundi spatium satis justum cum sermone
consumpsimus, eamdem emensi viam rursus, versis vestigiis, terebamus. Et quum
ad id loci ventum est ubi subductae naviculae, substratis roboribus, a terrena
labe suspensae quiescebant; pueros videmus, certatim gestientes, testarum in
mare jaculationibus ludere. Is lusus est: testam teretem, jactatione fluctuum
laevigatam, legere de littore; eam testam plano situ digitis comprehensam,
inclinem ipsum atque humilem, quantum potest, super undas irrotare, ut illud
jaculum, vel dorsum maris raderet, enataret, dum leni impetu labitur; vel
summis fluctibus tonsis emicaret, emergeret, dum assiduo saltu sublevatur. Is
se in pueris victorem ferebat, cujus testa et procurreret longius, et
frequentius exsiliret.</p>

<p>&nbsp;</p>

<h3>Caput IV</h3>

<p>ARGUMENTUM. — <i>Subtristis Caecilius de hujusmodi objurgatione qua sui
causa Octavius Minucium perstrinxit, petit ut sibi cum Octavio de suae
religionis veritate disputare liceat. Annuit cum socio suo Octavius, ac medius
inter Caecilium et Octavium sedet Minucius</i>.</p>

<p>Igitur, quum omnes hac spectaculi voluptate caperemur, Caecilius nihil
intendere, neque de contentione ridere; sed tacens, anxius, segregatus, dolere
nescio quid vultu fatebatur. Cui ego: Quid hoc est rei? cur non agnosco,
Caecili, alacritatem tuam illam? et illam oculorum etiam in seriis hilaritatem
requiro? Tum ille: Jamdudum me Octavii nostri acriter angit et remordet oratio,
qua, in te invectus, objurgavit negligentiae, ut me dissimulanter gravius
argueret inscientiae. Itaque progrediar ulterius: de toto et integro mihi cum
Octavio res est. Si placet ut ipsius sectae homo cum eo disputem, jam profecto
intelliget facilius esse in contubernalibus disputare, quam conserere
sapientium modo; modo in istis ad tutelam balnearum jactis, et in altum
procurrentibus petrarum obicibus residamus, ut et requiescere de itinere
possimus et intentius disputare. Et cum dicto ejus assedimus ita ut me ex
tribus medium lateris ambitione protegerent; nec hoc obsequii fuit, aut ordinis
aut honoris, quippe cum amicitia pares semper aut accipiat aut faciat, sed ut
arbiter, et utrique proximus, aures darem, et disceptantes duos medius
segregarem, Tum sic Caecilius exorsus est:</p>

<p>&nbsp;</p>

<h3>Caput V</h3>

<p>ARGUMENTUM. — <i>Disputationem suam aggreditur Caecilius: et primum quidem
omnia in rebus humanis dubia et incerta; adeoque dolendum quod Christiani,
rudes plerumque et illitterati, de summa rerum ac divina majestate aliquid
certi decernere audeant; hinc nulla providentia mundum regi arguit,
concluditque satius esse traditis religionibus adhaerere</i>.</p>

<p>Quamquam tibi, Marce frater, de quo maxime quaerimus, non sit ambiguum,
utpote quum, diligenter in utroque vivendi genere versatus, repudians alterum,
[alterum] comprobans; in praesentiarum tamen ita tibi informandus est animus,
ut libram teneas aequissimi judicis, nec in alteram partem propensus incumbas,
ne non tam ex nostris disputationibus nata sententia, quam ex tuis sensibus
prolata videatur. Proinde, si mihi, quasi novus aliqui et quasi ignarus partis
utriusque, considas, nullum negotium est patefacere omnia in rebus humanis
dubia, incerta, suspensa, magisque omnia verisimilia quam vera. Quo magis mirum
est nonnullos taedio investigandae penitus veritatis cuilibet opinioni temere
succumbere, quam in explorando pertinaci diligentia perseverare. Itaque
indignandum omnibus, indolescendum est, audere quosdam, et hoc studiorum rude
[rudes], litterarum profanos, expertes artium etiam sordidarum, certum aliquid
de summa rerum ac majestate decernere, de qua tot omnibus saeculis sectarum
plurimarum usque adhuc ipsa philosophia deliberat. Nec immerito: quum tantum
absit ab exploratione divina humana mediocritas, ut neque, quae supra nos coelo
suspensa, sublata sunt, neque quae infra terram profunda, demersa sunt, aut
scire sit datum, aut scrutari permissum, aut stuprari religiosum: et beati
satis, satisque prudentes jure videamur si, secundum illud vetus Sapientis
oraculum, nosmetipsos familiarius noverimus. Sed quatenus indulgentes insano
atque inepto labori, ultra humilitatis nostrae terminos evagamur, et in terram
projecti, coelum ipsum et ipsa sidera audaci cupiditate transcendimus, vel hunc
errorem saltem, non vanis et formidolosis opinionibus implicemus. Sint
principio omnium semina, natura in se coeunte, densata: quis hic auctor deus?
sint fortuitis concursionibus totius mundi membra coalita, digesta, formata:
quis deus machinator? Sidera licet ignis accenderit, et coelum licet sua
materia suspenderit; licet terram fundaverit pondere, et mare licet influxerit
e liquore; unde haec religio, unde formido, quae superstitio est? Homo, et
animal omne quod nascitur, inspiratur et alitur, elementorum ut voluntaria
concretio est, in quae rursum homo, et animal omne dividitur, solvitur,
dissipatur, ita in fontem refluunt, et in semet omnia revolvuntur, nullo
artifice, nec judice, nec auctore. Sic, congregatis ignium seminibus, soles
alios atque alios semper splendere; sic exhalatis terrae vaporibus, nebulas
semper adolescere: quibus densatis coactisque, nubes altius surgere: iisdem labentibus,
pluvias fluere, flare ventos, grandines increpare: vel nimbis collidentibus,
tonitrua mugire, rutilare fulgura, fulmina praemicare. Adeo passim cadunt,
montes irruunt, arboribus incurrunt: sine delectu tangunt loca sacra et
profana; homines noxios feriunt, saepe et religiosos. Quid tempestates loquar
varias ac incertas? quibus, nullo ordine vel examine, rerum omnium impetus
volutatur; in naufragiis, bonorum malorumque fata mixta, merita confusa; in
incendiis, interitum convenire insontium nocentiumque; et, cum tabe pestifera
coeli tractus inficitur, sine discrimine omnes deperire; et, cum belli ardore
saevitur, meliores potius occumbere. In pace etiam, non tantum aequatur
nequitia melioribus, sed et colitur: ut in pluribus nescias utrum sit eorum
detestanda pravitas, an optanda felicitas. Quod si mundus divina providentia et
alicujus numinis auctoritate regeretur, numquam mereretur Phalaris et Dionysius
regnum, numquam Rutilius et Camillus exsilium, numquam Socrates venenum. Ecce
arbusta frugifera, ecce jam seges cana, jam temulenta vindemia imbri
corrumpitur, grandine caeditur: adeo aut incerta nobis veritas occultatur et
premitur; aut, quod magis credendum est, variis et lubricis casibus, soluta
legibus fortuna dominatur.</p>

<p>&nbsp;</p>

<h3>Caput VI</h3>

<p>ARGUMENTUM. — <i>Quaelibet natio, ac Romani postmodum numina sua ita
coluere, ut eorum cultum supremum totius orbis terrae imperium fuerint assecuti</i>.</p>

<p>Cum igitur aut fortuna certa, aut incerta natura sit, quanto venerabilius ac
melius, antistites veritatis majorum excipere disciplinam, religiones traditas
colere; deos quos a parentibus ante imbutus es timere, quam nosse familiarius,
adorare; nec de numinibus ferre sententiam, sed prioribus credere qui, adhuc
rudi saeculo, ipsius mundi natalibus; meruerunt deos vel faciles habere, vel
reges! Inde adeo per universa imperia, provincias, oppida, videmus singulos
sacrorum ritus gentiles habere, et deos colere municipes, ut Eleusinios
Cererem, Phrygas Matrem, Epidaurios Aesculapium, Chaldaeos Belum, Astarten
Syros, Dianam Tauros, Gallos Mercurium, universa Romanos. Sic eorum potestas et
auctoritas totius orbis ambitus occupavit: sic imperium suum ultra solis vias
et ipsius Oceani limites propagavit, dum exercent in armis virtutem religiosam,
dum urbem muniunt sacrorum religionibus, castis virginibus, multis honoribus,
ac nominibus sacerdotum: dum obsessi, et citra solum Capitolium capti, colunt
deos, quos alius jam sprevisset, iratos; et per Gallorum acies, mirantium
superstitionis audaciam, pergunt telis inermes, sed cultu religionis armati:
dum capti, in hostilibus moenibus adhuc ferociente victoria, numina victa
venerantur: dum undique hospites deos quaerunt, et suos faciunt: dum aras
exstruunt, dum etiam ignotis numinibus et manibus. Sic, dum universarum gentium
sacra suscipiunt, etiam regna [meruerunt]. Hinc perpetuus merent venerationis
tenor mansit, qui longa aetate non infringitur, sed augetur: quippe antiquitas
caeremoniis atque fanis tantum sanctitatis tribuere consuevit, quantum
adstruxerit vetustatis.</p>

<p>&nbsp;</p>

<h3>Caput VII</h3>

<p>ARGUMENTUM. — <i>Auspicia et auguria Romana poenitenter omissa, observata
feliciter</i>.</p>

<p>Nec tamen temere (ausim enim interim et ipse concedere, et sic melius
errare), majores nostri, aut observandis auguriis, aut extis consulendis, aut
instituendis sacris, aut delubris dedicandis, operam navaverunt. Specta de
libris memoriam: jam eos deprehendes initiasse ritus omnium religionum, vel ut
remuneraretur divina indulgentia, vel ut averteretur imminens ira, aut ut, jam
tumens et saeviens, placaretur. Testis mater Idaea, quae adventu suo et
probavit matronae castitatem, et urbem metu hostili liberavit: testes
equestrium fratrum in lacu, sicut ostenderant, statuae consecratae, qui
anhelis, spumantibus equis atque fumantibus, de Perse victoriam eadem die qua
fecerant, nuntiaverunt: testis ludorum, offensio Jovis, de somno plebeii
hominis iteratio: et Decuriorum devotio rata testis est: testis et Curtius,
qui, equitis sui vel mole honore hiatum profundae voraginis coaequavit.
Frequentius etiam quam volebamus, deorum praesentiam contempta auspicia
contestata sunt. Sic Allia nomen infaustum, sic Claudii et Junii, non praelium
in Poenos, sed ferale naufragium est. Et, ut Trasimenus Romanorum sanguine et
major esset et decolor, sprevit auguria Flaminius: et, ut Parthos signa reposcamus,
Dirarum imprecationes Crassus et meruit et irrisit. Omitto vetera, quae multa
sunt, et de deorum natalibus, donis, muneribus, negligo carmina poetarum;
praedicta etiam de oraculis fata transilio, ne vobis antiquitas nimium fabulosa
videatur. Intende templis ac delubris deorum quibus Romana civitas et
protegitur et armatur: magis sunt augusta numinibus incolis praesentibus,
inquilinis, quam cultus insignibus et muneribus opulenta. Inde adeo pleni et
mixti Deo vates futura praecerpunt, dant cautelam periculis, morbis medelam,
spem afflictis, opem miseris, solatium calamitatibus, laboribus levamentum:
etiam per quietem deos videmus, audimus, agnoscimus, quos impie per diem
negamus, nolumus, pejeramus.</p>

<p>&nbsp;</p>

<h3>Caput VIII</h3>

<p>ARGUMENTUM. — <i>Mimine ferenda Theodori, Diagorae ac Protagorae impia
temeritas, qui deorum religionem vel penitus tollere, vel saltem infirmare
voluere; at multo minus ferri debet latebrosa et lucifugax Christianorum natio,
qui deos despuunt, et dum mori post mortem timent, interim mori non timent</i>.</p>

<p>Itaque, cum omnium gentium de diis immortalibus, quamvis incerta sit vel
ratio vel origo, maneat tamen firma consensio; neminem fero tanta audacia,
tamque irreligiosa nescio qua prudentia tumescentem, qui hanc religionem tam
vetustam, tam utilem, tam salubrem dissolvere aut infirmare nitatur. Sit licet
ille Theodorus Cyrenaeus, vel, qui prior, Diagoras Melius, cui Atheon cognomen
apposuit antiquitas, qui uterque, nullos deos asseverando, timorem omnem, quo
humanitas regitur, venerationemque penitus sustulerunt: numquam tamen in hac
impietatis disciplina simulatae philosophiae nomine atque auctoritate
pollebunt, quum Abderiten Pithagoram [Protagoram] Athenienses viri, consulte
potius quam profane de divinitate disputantem, et expulerint suis finibus, et in
concione ejus scripta deusserint; quid homines (sustinebitis enim me impetum
susceptae actionis liberius exserentem) homines, inquam, deploratae, illicitae
ac desperatae factionis grassari in eos, non ingemiscendum est? qui de ultima
faece collectis imperitioribus, et mulieribus credulis, sexus sui facilitate
labentibus, plebemprofanae conjurationis instituunt; quae nocturnis
congregationibus, et jejuniis solemnibus et inhumanis cibis, non sacro quodam
sed piaculo foederantur. Latebrosa et lucifugax natio, in publicum muta, in
angulis garrula: templa, ut busta, despiciunt; deos despuunt, rident sacra,
miserentur miseri, si fas est, sacerdotum honores et purpuras despiciunt ipsi
seminudi. Pro mira stultitia et incredibili audacia, spernunt tormenta praesentia,
dum incerta metuunt et futura; et dum mori post mortem timent, interim mori non
timent. Ita illis pavorem fallax spes solatio redivivo blanditur.</p>

<p>&nbsp;</p>

<h3>Caput IX</h3>

<p>ARGUMENTUM. — <i>Christianorum religio stulta, hominem siquidem crucifixum,
ipsumque hujus supplicii instrumentum venerantur. Asini caput colere, ipsamque
parentis sui naturam adorare dicuntur. De caede infantis et sanguine
initiantur, ac per impudentes tenebras incerta sorte omnes permiscentur</i>.</p>

<p>Ac jam, ut foecundius nequiora proveniunt, serpentibus in dies perditis
moribus, per universum orbem sacraria ista teterrima impiae coitionis
adolescunt. Eruenda prorsus haec, et exsecranda consensio. Occultis se notis et
insignibus noscunt, et amant mutuo pene antequam noverint: passim etiam inter
eos velut quaedam libidinum religio miscetur; ac se promisce appellant fratres
et sorores, ut etiam non insolens stuprum, intercessione sacri nominis, fiat
incestum: ita eorum vana et demens superstitio sceleribus gloriatur. Nec de
ipsis, nisi subsisteret veritas, maxima et varia maxime nefaria et honore
praefanda, sagax fama loqueretur. Audio eos turpissimae pecudis caput asini
consecratum, inepta nescio qua persuasione, venerari: digna et nata religio
talibus moribus. Alii eos ferunt ipsius antistitis ac sacerdotis colere
genitalia, et quasi parentis sui adorare naturam. Nescio an falsa, certe
occultis ac nocturnis sacris apposita suspicio: et qui hominem, summo supplicio
pro facinore punitum, et crucis ligna feralia, eorum caerimonias fabulantur,
congruentia perditis sceleratisque tribuit altaria, ut id colant quod merentur.
Jam de initiandis tirunculis fabula tam detestanda quam nota est: infans farre
contectus, ut decipiat incautos, apponitur ei qui sacris imbuatur. Is infans a
tirunculo, farris superficie, quasi ad innoxios ictus provocato, coecis
occultisque vulneribus occiditur: hujus, proh nefas! sitienter sanguinem
lambunt, hujus certatim membra dispertiunt: hac foederantur hostia; hac
conscientia sceleris ad silentium mutuum pignerantur: haec sacra sacrilegiis omnibus
tetriora. Et de convivio notum est, passim omnes loquuntur, id etiam Cirtensis
nostri testatur oratio: ad epulas solemni die coeunt, cum omnibus liberis,
sororibus, matribus, sexus omnis hominis et omnis aetatis: illic, post multas
epulas, ubi convivium caruit [caluit], et incestae libidinis ebrietatis fervor
exarsit, carnis [canis] qui candelabro nexus est, jactu offulae ultra spatium
lineae qua vinctus est, ad impetum et saltum provocatur: sic everso et
exstincto conscio lumine, impudentibus tenebris nexus infandae cupiditatis
involvunt per incertum sortis; et, si non omnes opera, conscientia tamen
pariter incesti, quoniam voto universorum appetitur quicquid accidere potest in
actu singulorum.</p>

<p>&nbsp;</p>

<h3>Caput X</h3>

<p>ARGUMENTUM. — <i>Quidquid colunt, magnopere occultare nituntur: nullas aras
habent, templa nulla, nulla nota simulacra. Deus illorum, sicut et Judaeorum,
unicus esse fertur: quem cum nec videre nec ostendere queant, illum nihilominus
molestum, inquietum et praepostere curiosum arbitrantur</i>.</p>

<p>Multa praetereo consulto; nam et haec nimis multa sunt quae aut omnia aut
pleraque omnium vera declarat ipsius pravae religionis obscuritas. Cur etenim
occultare et abscondere quidquid illud colunt magnopere nituntur, quum honesta
semper publico gaudeant, scelera secreta sint? cur nullas aras habent, templa
nulla, nulla nota simulacra? numquam palam loqui, numquam libere congregari
[sustinent], nisi illud quod colunt et interprimunt, aut puniendum est aut
pudendum? Unde autem, vel quis ille, aut ubi Deus unicus, solitarius,
destitutus; quem non gens libera, non regna, non saltem Romana superstitio
noverunt? Judaeorum sola et misera gentilitas unum et ipsi Deum, sed palam, sed
templis, aris, victimis caerimoniisque coluerunt: cujus adeo nulla vis nec
potestas est, ut sit Romanis numinibus cum sua sibi natione captivus. At etiam
Christiani quanta monstra, quae portenta confingunt? Deum illum suum, quem nec
ostendere possunt nec videre, in omnium mores, actus omnium, verba denique et
occultas cogitationes diligenter inquirere, discurrentem scilicet, atque ubique
praesentem; molestum illum volunt, inquietum, impudenter etiam curiosum,
siquidem adstat factis omnibus, locis omnibus intererrat: cum nec singulis
inservire possit, per universa districtus, nec universis sufficere, in singulis
occupatus. Quid? quod toto orbi, et ipsi mundo cum sideribus suis minantur
incendium, ruinam moliuntur? quasi aut naturae divinis legibus constitutus
aeternus ordo turbetur, aut rupto elementorum omnium foedere, et coelesti
compage divisa, moles ista qua continetur et cingitur subruatur.</p>

<p>&nbsp;</p>

<h3>Caput XI</h3>

<p>ARGUMENTUM. — <i>Futurum quoque asserunt totius mundi incendium; ac post
corporum nostrorum resurrectionem, justis beatissimae vitae, injustis maximarum
poenarum aeternitatem promittunt</i>.</p>

<p>Nec hac furiosa opinione contenti, aniles fabulas adstruunt et annectunt;
renasci se ferunt, post mortem et cineres et favillas: et nescio qua fiducia
mendaciis suis invicem credunt; putes eos jam revixisse. Anceps malum, et
gemina dementia! Coelo et astris, quae sic relinquimus ut invenimus, interitum
denuntiare: sibi mortuis, exstinctis, qui sicut nascimur et interimus,
aeternitatem repromittere. Inde videlicet et exsecrantur rogos, et damnant
ignium sepulturas; quasi non omne corpus, etsi flammis subtrahatur, annis tamen
et aetatibus in terram resolvatur: nec intersit utrum ferae diripiant, an maria
consumant, an humus contegat, an flamma subducat, cum cadaveribus omnis
sepultura, si sentiunt, poena sit; si non sentiunt, ipsa conficiendi celeritate
medicina. Hoc errore decepti beatam sibi, ut bonis et perpetem vitam mortuis,
pollicentur: caeteris, ut injustis, poenam sempiternam. Multa ad haec
suppetunt, ni festinet oratio, injustos ipsos, magis nec laboro, jam docui:
quamquam etsi justos darem, culpam tamen, vel innocentiam fato tribui
sententiis plurimorum et haec vestra consensio est. Nam quidquid agimus, ut
alii fato, ita vos Deo addicitis: sic sectae vestrae non spontaneo cupere, sed
electos. Igitur iniquum judicem fingitis, qui sortem in hominibus puniat, non
voluntatem. Vellem tamen sciscitari, utrumne cum corporibus? et corporibus
quibus? ipsisne an innovatis, resurgatur? sine corpore? Sine corpere. Hoc, quod
sciam, neque mens, neque anima, nec vita est. Ipso corpore? sed jam ante
dilapsum est. Alio corpore? ergo homo novus nascitur, non prior ille reparatur.
Et tamen tanta aetas abiit, saecula innumera fluxerunt, quis unus ullus ab
inferis, vel Protesilai sorte, remeavit, horarum saltem permisso commeatu, vel
ut exemplo crederemus? Omnia ista figmenta malesanae opinionis, et inepta
solatia, a poetis fallacibus in dulcedine carminis lusa, a vobis, nimirum
credulis, in Deum vestrum turpiter reformata sunt.</p>

<p>&nbsp;</p>

<h3>Caput XII</h3>

<p>ARGUMENTUM. — <i>Quid autem ipsismet Christianis post mortem eventurum sit,
inde augurari possimus, quod nunc omni ope destituti, summis calamitatibus et
miseriis premuntur</i>.</p>

<p>Nec saltem de praesentibus capitis experimentum, quam vos irritae
pollicitationis cassa vota decipiant: quid post mortem impendeat, miseri, dum
adhuc vivitis, aestimate. Ecce pars vestrum et major [et] melior, ut dicitis,
egetis, algetis, opere, fame, laboratis: et Deus patitur, dissimulat; non vult,
aut non potest opitulari suis. Ita aut invalidus, aut iniquus est. Tu qui
immortalitatem postumam somnias, cum periculo quateris, cum febribus ureris,
cum dolore laceraris, non tum conditionem tuam sentis? Non tum agnoscis
fragilitatem? Invitus, miser, infirmitatis argueris, nec fateris? Sed omitto
communia; ecce vobis minae, supplicia, tormenta, et jam non adorandae, sed
subeundae cruces: ignes etiam, quos et praedicitis, et timetis: ubi Deus ille,
qui subvenire reviviscentibus potest, viventibus non potest? Nonne Romani sine
vestro Deo imperant, regnant, fruuntur orbe toto, vestrique dominantur? Vos
vero suspensi interim atque solliciti, honestis voluptatibus abstinetis. Non
spectacula visitis, non pompis interestis: convivia publica absque vobis; sacra
certamina, praecerptos cibos, et delibatos altaribus potus abhorretis. Sic
reformidatis deos, quos negatis. Non floribus caput nectitis; non corpus
odoribus honestatis: reservatis unguenta funeribus: coronas etiam sepulchris
denegatis, pallidi, trepidi, misericordia digni, sed nostrorum deorum. Ita nec
resurgitis miseri, nec interim vivitis. Proinde si quid sapientiae vobis, aut
verecundiae est, desinite coeli plagas, et mundi fata et secreta rimari: satis
est pro pedibus aspicere, maxime indoctis, impolitis, rudibus, agrestibus:
quibus non est datum intelligere civilia, multo magis denegatum est disserere
divina.</p>

<p>&nbsp;</p>

<h3>Caput XIII</h3>

<p>ARGUMENTUM. — <i>Concludit tandem Caecilius repudiandam religionem novam;
nec de rebus dubiis temere pronuntiandum</i>.</p>

<p>Quamquam, si philosophandi libido est, Socratem sapientiae principem,
quisque vestrum tantus est, si potuerit, imitetur; ejus viri, quoties de
coelestibus rogabatur, nota responsio est: QUOD SUPRA NOS, NIHIL AD NOS. Merito
ergo de oraculo testimonium meruit prudentiae singularis, quod oraculum, idem
ipse praesensit, idcirco universis esse praepositum; non quod omnia
comperisset, sed quod nihil se scire didicisset: ita confessae imperitiae summa
prudentia est. Hoc fonte defluxit Arcesilae, et multo post Carneadis, et
Academicorum plurimorum in summis quaestionibus tuta dubitatio; quo genere
philosophari et caute indocti possunt, et docti gloriose. Quid? Simonidis Melesii
nonne admiranda omnibus et sectanda cunctatio? qui Simonides, cum de eo, quid
et quales arbitraretur deos, ab Hierone tyranno quaereretur, primo
deliberationi diem petiit, postridie biduum prorogavit, mox alterum tantum,
admonitus, adjunxit: postremo, cum causas tantae morae tyrannus inquireret,
respondit ille, quod sibi, quanto inquisitio tardior pergeret, tanto veritas
fieret obscurior. Mea quoque opinione, quae sunt dubia, ut sunt, relinquenda
sunt: nec, tot ac tantis viris deliberantibus, temere et audaciter in alteram
partem ferenda sententia est, ne aut anilis inducatur superstitio, aut omnis
religio destruatur.</p>

<p>&nbsp;</p>

<h3>Caput XIV</h3>

<p>ARGUMENTUM. — <i>Non sine animi elati fastidio provocat Octavium Caecilius,
ut argumentis suis respondeat. Cui Minucius modeste respondet, de sua haud
mediocri eloquentia, deque concinna orationis varietate non esse ipsi
exultandum</i>.</p>

<p>Sic Caecilius, et renidens (nam indignationis ejus tumorem effusae orationis
impetus relaxaverat): Ecquid ad haec, ait, audet Octavius, homo Plautinae
prosapiae, ut pistorum praecipuus, ita prostremus philosophorum? Parce, inquam,
in eum plaudere; neque enim prius exultare te dignum est concinnitate sermonis,
quam utrimque plenius fuerit peroratum; maxime quum non laudis, et veritati
disceptatio vestra nitatur. Et quamquam magnum in modum me, subtili varietate,
tua delectaverit oratio, tamen altius moveor, non de praesenti actione, sed de
toto genere disputandi: quod plerumque pro disserentium viribus, et eloquentiae
potestate, etiam perspicuae veritatis conditio mutetur. Id accidere pernotum
est auditorum facilitate, qui, dum verborum lenocinio a rerum intentionibus
avocantur, sine delectu adsentiuntur dictis omnibus: nec a rectis falsa
secernunt, nescientes inesse et incredibili verum, et in verisimili mendacium.
Itaque quo saepius asseverationibus credunt, eo frequentius a peritioribus
arguuntur: sic assidue temeritate decepti. Culpam judicis transferunt ad
incerti querelam, ut damnatis omnibus malint universa suspendere, quam de fallacibus
judicare. Igitur nobis providendum est, ne odio identidem sermonum omnium
laboremus, ita, ut in execrationem et odium hominum plerique simpliciores
efferantur. Nam incaute creduli circumveniuntur ab his, quos bonos putaverunt:
mox, errore--consimili jam suspectis omnibus, ut improbos metuunt etiam, quos
optimos sentire potuerunt. Nos proinde solliciti, quod utrimque in omni negotio
disseratur, et ex altera parte plerumque obscura sit veritas, ex altero latere
mira subtilitas, quae nonnumquam ubertate dicendi, fidem confessae probationis
imitetur: diligenter quantum potest, singula ponderemus, ut argutias quidem
laudare, ea vero quae recta sunt, eligere, probare, suscipere possimus.</p>

<p>&nbsp;</p>

<h3>Caput XV</h3>

<p>ARGUMENTUM. — <i>Regerit Minucio Caecilius non sine aliqua laesi animi
significatione, ipsum religiosi judicis officio recedere, dum suae
disputationis vires infirmat. Integrum, Octavio esse ea omnia, quae in medium
protulerat, confutare</i>.</p>

<p>Decedis, inquit Caecilius, officio judicis religiosi; nam perinjurium est,
vires te actionis meae, intergressu gravissimae disputationis, infringere cum
Octavius integra et illibata habeat singula. Si potest reputare; id quod
criminaris, inquam, in commune, nisi fallor, compendium protuli, ut examine
scrupuloso nostram sententiam non eloquentiae tumore, sed rerum ipsarum
soliditate liberemus: nec avocanda, quod quereris, diutius intentio, cum toto
silentio liceat responsionem Januarii nostri, jam gestientis, audire.</p>

<p>&nbsp;</p>

<h3>Caput XVI</h3>

<p>ARGUMENTUM. — <i>Suam itaque orditur responsionem Octavius: seque veracium
verborum flumine amarissimam conviciorum labem diluturum confidit. Dehinc ad
infirmanda singula Caecilii argumenta digreditur</i>.</p>

<p>Primum itaque statuit, nemini aegre ferendum quod Christiani quantumvis
indocti, de coelestibus rebus disputent: non enim disputantis auctoritas, sed
disputationis ipsius veritas est spectanda. Et Octavius: Dicam equidem, ut
potero, pro viribus; et adnitendum tibi mecum est, ut conviciorum amarissimam
labem verborum veracium in flumine diluamus. Nec dissimulabo principio ita
Natalis mei errantem, vagam, lubricam nutasse sententiam, ut sit nobis
ambigendum, utrum tua eruditio turbata sit, an vacillaverit per errorem. Nam
interim deos credere, interim se deliberare variavit, ut, propositionis
incerto, [in]certio[r] responsionis nostrae intentio fundaretur. Sed in Natale
meo versutiam nolo, non credo: procul est ab ejus simplicitate subtilis
urbanitas. Quid igitur? Ut qui rectam viam nescit, ubi, ut fit, in plures una
diffunditur, quia viam nescit, haeret anxius, nec singulas audet eligere, nec
universas probare; sic cui non est veri stabile judicium, prout infida suspicio
spargitur, ita ejus dubio opinio dissipatur. Nullum itaque miraculum est, si
Caecilius identidem in contrariis ac repugnantibus jactetur aestu et fluctuetur:
quod ne fiat ulterius, convincam, et redarguam, quamvis diversa sint, quae
dicta sunt; una veritate confirmata probataque, nec dubitandum ei de caetero
est, nec vagandum. Et quoniam meus frater erupit aegre se fere, stomachari,
indignari, dolere, illiteratos, pauperes, imperitos, de rebus coelestibus
disputare; sciat omnes homines sine delectu aetatis, sexos, dignitatis,
rationis et sensus capaces et habiles procreatos: nec fortuna nactos, sed
natura insitos esse sapientiam: quin ipsos etiam philosophos, vel si qui alii
artium repertores in memorias exierunt, priusquam solertia mentis parerent
nominis claritatem, habitos esse plebeios, indoctos, seminudos; adeo divites
facultatibus suis illigatos, magis aurum suspicere consuesse, quam coelum:
nostrates pauperes, et commentos esse prudentiam, et tradidisse caeteris
disciplinam. Unde apparet ingenium non dari facultatibus, nec studio parari,
sed cum ipsa mentis formatione generari. Nihil itaque indignandum, vel
dolendum, si quicumque de divinis quaerat, sentiat, proferat; quum non
disputantis auctoritas, sed disputationis ipsius veritas requiratur: atque
etiam quo imperitior sermo, hoc illustrior ratio est: quoniam non fucatur pompa
facundiae et gratiae, sed, ut est, recti regula sustinetur.</p>

<p>&nbsp;</p>

<h3>Caput XVII</h3>

<p>ARGUMENTUM. — <i>Fatetur quidem hominem debere se ipsum nosse: sed plane
negat hanc cognitionem ab eo posse comparari, quin antea rerum universitatem et
Deum ipsum agnoscat. Ex ipsius autem mundi constitutione atque ornatu, quisque
ratione praeditus, compertum habet eum a Deo conditum fuisse atque ab eo regi
et administrari</i>.</p>

<p>Nec recuso, quod Caecilius adserere inter praecipua connisus est, hominem
nosse se et circumspicere debere, quid sit, unde sit, quare sit; utrum
elementis concretus, an concinnatus atomis, an potius a Deo factus, formatus,
animatus? Quod ipsum explorare et eruere, sine universitatis inquisitione non
possumus, quum ita cohaerentia, connexa, concatenata sint, ut, nisi divinitatis
rationem diligenter excusseris nescias humanitatis: nec possis pulchre gerere
rem civilem, nisi cognoveris hanc communem omnium mundi civitatem: praecipue
quum a feris belluis hoc differamus, quod illa prona, in terramque vergentia,
nihil nata sint prospicere, nisi pabulum nos, quibus vultus erectus, quibus
suspectus in coelum datus est, sermo et ratio, per quae Deum agnoscimus,
sentimus, imitamur, ignorare nec fas nec licet ingerentem sese oculis et
sensibus nostris coelestem claritatem. Sacrilegii enim vel maximi instar est,
humi quaerere, quod in sublimi debeas, invenire. Quo magis mihi videntur, qui
hunc mundi totius ornatum non divina ratione perfectum volunt, sed frustis
quibusdam temere cohaerentibus conglobatum, mentem, sensum, oculos denique
ipsos non habere. Quid enim potest esse tam apertum, tam confessum, tamque
perspicuum, quum oculos in coelum sustuleris, et quae sunt infra circaque
lustraveris, quam esse aliquod numen praestantissimae mentis, quo omnis natura
inspiretur, moveatur, alatur, gubernetur? Coelum ipsum vide. Quam late
tenditur! quam rapide volvitur! vel, quod in noctem astris distinguitur, vel,
quod in diem sole lustratur: jam scies, quam sit in eo summi moderatoris mira
et divina libratio. Vide et annum ut solis ambitus faciat: et mensem vide ut
luna auctu, senio, labore circumagat. Quid tenebrarum et luminis dicam
recursantes vices, ut sit nobis operis et quietis alterna reparatio? Reliquenda
vero astrologis prolixior de sideribus oratio vel quod regant cursum navigandi,
vel quod arandi metendique tempus inducant; quae singula, non modo, ut crearentur,
fierent, disponerentur, summi opificis et perfectae rationis eguerunt, verum
etiam sentiri, perspici, intelligi, sine summa solertia et ratione non possunt.
Quid quum ordo temporum ac frugum stabili varietate distinguitur, nonne
auctorem suum parentemque testatur ver aeque cum suis floribus, et aestas cum
suis messibus, et autumni maturitas grata, et hiberna olivitas necessaria? Qui
ordo facile turbaretur, nisi maxima ratione consisteret. Jam providentiae
quantae, ne hiems sola glacie ureret, aut sola aestas ardore torreret, autumni
et veris inserere medium temperamentum, ut per vestigia sua anni revertentis
occulti et innoxii transitus laberentur. Mari intende: lege littoris
stringitur. Quidquid arborum est vide, quam e terrae visceribus animatur. Aspice
Oceanum: refluit reciprocis aestibus. Vide fontes: manant venis perennibus;
fluvios intuere: eunt semper exercitis lapsibus. Quid loquar apte disposita
recta montium collium flexa, porrecta camporum? quidve animantium loquar
adversus sese tutelam multiformem? alias armatas cornibus, alias dentibus
septas, et fundatas ungulis, et spicatas aculeis: aut pedum celeritate liberas,
aut elatione pinnarum? Ipsa praecipue formae nostrae pulchritudo Deum fatetur
artificem, status rigidus, vultus erectus, oculi in summo, velut in specula,
constituti, et omnes caeteri sensus velut in arce compositi.</p>

<p>&nbsp;</p>

<h3>Caput XVIII</h3>

<p>Longum est ire per singula: nihil in homine membrorum est, quod non et
necessitatis causa sit, et decoris: et quod magis mirum est, eadem figura
omnibus, sed quaedam unicuique lineamenta deflexa. Sic et similes universi
videmur, et inter se singulis dissimiles invenimur. Quid nascendi ratio? Quid
cupido generandi? Nonne a Deo data est? et ut ubera partu maturescente
lactescant, et ut tener foelus ubertate lactei roris adolescat? Nec
universitati solummodo Deus, sed et partibus consulit. Britannia sole
deficitur, sed circumfluentis maris tepore recreatur: Aegypti siccitatem
temperat Nilus amnis: colit Euphrates Mesopotamiam: pro imbribus pensat Indus,
et serere Orientem dicitur et rigare. Quod si ingressus aliquam domum, omnia
exculta, disposita, ornata vidisses, utique praeesse ei crederes dominum, et
illis bonis rebus multo esse meliorem: ita in hac mundi domo, cum coelum
terramque perspicias, providentiam, ordinem, legem, crede esse universitatis
dominum parentemque ipsis sideribus et totius mundi partibus pulchriorem. Ni
forte, quoniam de providentia nulla dubitatio est, inquirendum putas, utrum
unius imperio, an arbitrio plurimorum coeleste regnum gubernetur: quod ipsum
non est multi laboris aperire cogitanti imperia terrena, quibus exempla utique
de coelo: quando umquam regni societas aut cum fide coepit, aut sine cruore
discessit? Omitto Persas, de equorum hinnitu augurantes principatum; et
Thebanorum permortuam fabulam, transeo: ob pastorum et casae regnum de geminis
memoria notissima est; generi et soceri bella toto orbe diffusa sunt: et tam
magni imperii duos fortuna non cepit. Vide caetera: rex unus apibus, dux unus
gregibus, in armentis rector unus: tu in coelo summam potestatem dividi credas,
et scindi veri illius ac divini imperii totam potestatem? cum palam sit
parentem omnium Deum nec principium habere, nec terminum; qui nativitatem
omnibus praestet, sibi perpetuitatem, qui ante mundum fuerit sibi ipse pro
mundo; qui universa, quaecumque sunt, verbo jubet, ratione dispensat, virtute
consummat. Hic nec videri potest, visu clarior est; nec comprehendi, tactu
purior est; nec aestimari, sensibus major est, infinitus, immensus, et soli
sibi, tantus quantus est, notus; nobis vero ad intellectum pectus angustum est;
et ideo sic eum digne aestimamus dum inaestimabilem dicimus. Eloquar
quemadmodum sentio; magnitudinem Dei qui se putat nosse, minuit; qui non vult
minuere, non novit. Nec nomen Deo quaeras, Deus nomen est. Illic vocabulis opus
est cum per singulos propriis appellationum insignibus multitudo dirimenda est:
Deo, qui solus est, Dei vocabulum totum est. Quem si patrem dixero, terrenum
opineris; si regem, carnalem suspiceris; si dominum, intelliges utique
mortalem. Aufer additamenta nominum, et perspicies ejus claritatem. Quid? quod
omnium de isto habeo consensum: audio vulgus, quum ad coelum manus tendunt,
nihil aliud quam DEUM dicunt; et, DEUS MAGNUS EST; et, DEUS VERUS EST, et, SI
DEUS DEDERIT. Vulgi iste naturalis sermo est, an Christiani confitentis oratio?
et qui Jovem principem volunt, falluntur in nomine, sed de una potestate
consentiunt. Audio poetas quoque &quot;unum patrem divum atque hominum&quot;
praedicantes, et &quot;talem esse mortalium mentem qualem parens omnium diem
duxerit.&quot;</p>

<p>&nbsp;</p>

<h3>Caput XIX</h3>

<p>ARGUMENTUM. — <i>Praeterea poetae illum divum hominumque Parentem, omnium
rerum creatorem, mentem et spiritum appellarunt. Quin et ipsimet praestantiores
philosophi eadem fere ac Christiani de Deo uno sensere</i>.</p>

<p>Quid Mantuanus Maro? nonne apertius, proximius, verius? &quot;Principio,
ait, coelum et terras,&quot; et caetera mundi membra &quot;spiritus intus alit,
et infusa mens agitat. Inde hominum pecudumque genus&quot; et quidquid aliud
animalium. Idem alio loco, mentem istam et spiritum, Deum nominat; haec enim
vera [impr. verba] sunt:</p>

<p style='font-size:3.0pt'>&nbsp;</p>
<p class=p>Deum namque ire per omnes</p>
<p class=p>Terrasque tractusque maris coelumque profundum.</p>
<p class=p>Unde homines, et pecudes, unde imber et ignis.</p>
<p style='font-size:3.0pt'>&nbsp;</p>

<p>Quid aliud et a nobis Deus, quam mens et ratio et spiritus praedicatur?
Recenseamus, si placet, disciplinas philosophorum, deprehendes eos, etsi
sermonibus variis, ipsis tamen rebus in hanc unam coire et conspirare
sententiam. Omitto illos rudes et veteres qui de suis dictis sapientes esse
meruerunt. Sit Thales Milesius omnium primus, qui primus omnium de coelestibus
disputavit. Is Milesius Thales rerum initium aquam dixit; Deum autem eam mentem
quae ex aqua cuncta formaverit. Eho! altior et sublimior aquae et spiritus
ratio, quam ab homine potuerit inveniri; a Deo traditum. Vides Philosophi principalis
nobiscum penitus opinionem consonare. Anaximenes deinceps, et post Apolloniates
Diogenes, aera Deum statuunt, infinitum et immensum. Horum quoque similis de
divinitate consensio est. Anaxagorae vero descriptio et motus infinitae mentis
Deus dicitur. Et Pythagorae Deus est animus, per universam rerum naturam
commeans et intentus: ex quo etiam animalium omnium vita capiatur. Xenophanem
notum est omne infinitum cum mente Deum tradere; et Antisthenem, populares deos
multos, sed naturalem unum praecipuum; Zeuxippum [imp. Spensippum], vim
naturalem, animalem, qua omnia regantur, Deum nosse. Quid Democritus? quamvis
atomorum primus inventor, nonne plerumque naturam, quae imagines fundat, et
intelligentiam, Deum loquitur? Straton quoque et ipse naturam: etiam Epicurus
ille qui deos aut otiosos fingit aut nullos, naturam tamen superponit.
Aristoteles variat, et adsignat tamen unam potestatem. Nam interim mentem,
mundum interim Deum dicit, interim mundo Deum praeficit. Aristoteles Ponticus
variat, alias mundo, alias menti divinae tribuens principatum. Heraclides
Ponticus quoque Deo divinam mentem, quamvis varie, adscribit. Theophrastus, et
Zenon, et Chrysippus, et Cleanthes, sunt et ipsi multiformes; sed ad unitatem
providentiae omnes revolvuntur. Cleanthes enim mentem, modo animum, modo
aethera, plerumque rationem Deum disseruit. Zenon, ejusdem magister, naturalem
legem atque divinam, et aethera interim, interdumque rationem, vult omnium esse
principium. Item interpretando Junonem aera, Jovem coelum, Neptunum mare, ignem
esse Vulcanum, et caeteros similiter vulgi deos elementa esse monstrando,
publicum arguit graviter et revincit errorem. Eadem fere Chrysippus, vim
divinam, rationalem naturam, et mundum interim, et fatalem necessitatem Deum
credit, Zenonemque interpretatione physiologiae in Hesiodi, Homeri Orpheique
carminibus imitatur. Babylonio etiam Diogeni disciplina est exponendi et
disserendi Jovis partum et ortum Minervae, et hoc genus caeterarum rerum
vocabula esse, non deorum. Nam Socraticus Xenophon formam Dei veri negat videri
posse, et ideo quaeri non oportere. Aristo Stoicus [impr. Chius], comprehendi
omnino non posse. Uterque majestatem Dei, intelligendi desperatione; senserunt.
Platoni apertior de Deo et rebus ipsis et nominibus oratio est; et quae tota
esset coelestis, nisi persuasionis civilis nonnumquam admixtione sordesceret.
Platoni itaque in Timaeo Deus est ipso suo nomine mundi parens, artifex animae,
coelestium terrenorumque fabricator; quem et invenire difficile, prae nimia et
incredibili potestate; et, cum inveneris, in publicum dicere impossibile
praefatur. Eadem fere et ista quae nostra sunt nam et Deum novimus et parentem
omnium dicimus, et numquam publice, nisi interrogati, praedicamus.</p>

<p>&nbsp;</p>

<h3>Caput XX</h3>

<p>ARGUMENTUM. — <i>Quod si Providentia mundus regitur et unius Dei nutu
gubernetur, non nos debet antiquitas imperita rapere ad mutui consensus
errorem; quae nimirum fabellis suis delectata, ridiculas traditiones invexit.
Nec minus evidenter ostenditur insulsum impiumque semper fuisse deorum cultum,
dum mortalium antiquissimi suos reges, duces inclytos artiumque inventores, ob
praeclara illorum facinora, non secus ac deos venerati sunt</i>.</p>

<p>Exposui opiniones omnium ferme philosophorum, quibus illustrior gloria est Deum
unum multis licet designasse nominibus; ut quivis arbitretur, aut nunc
Christianos philosophos esse, aut philosophos fuisse jam tunc Christianos. Quod
si Providentia mundus regitur et unius Dei nutu gubernatur, non nos debet
antiquitas imperitorum, fabellis suis delectata vel capta, ad errorem mutui
rapere consensus; quum philosophorum suorum sententiis refellatur, quibus et
rationis et vetustatis adsistit auctoritas. Majoribus enim nostris tam facilis
in mendaciis fides fuit, ut temere crediderint etiam alia monstruosa mira
miracula: Scyllam multiplicem, Chimaeram multiformem, et Hydram felicibus
vulneribus renascentem, et Centauros, equos suis hominibus implexos; et
quidquid famae licet fingere, illis erat libenter audire. Quid? illas aniles
fabulas, de hominibus aves et feras, homines et de hominibus arbores atque
flores: quae si essent facta, fierent; quia fieri non possunt, ideo nec facta
sunt. Similiter vero, ac erga deos quoque majores nostri improvidi, creduli,
rudi simplicitate crediderunt: dum reges suos colunt religiose, dum defunctos
eos desiderant in imaginibus videre, dum gestiunt eorum memorias in statuis
detinere, sacra facta sunt quae fuerant adsumpta solatia. Denique, et antequam
commerciis orbis pateret, et antequam gentes ritus suos moresque miscerent,
unaquaeque natio conditorem suum, aut ducem inclytum, aut reginam pudicam sexu
suo fortiorem, aut alicujus muneris vel artis repertorem venerabatur, ut civem
bonae memoriae. Sic et defunctis praemium et futuris dabatur exemplum.</p>

<p>&nbsp;</p>

<h3>Caput XXI</h3>

<p>ARGUMENTUM. — <i>Mortales in deos fuisse assumptos confirmat Octavius
Evhemeri, Prodici, Perses et Alexandri Magni testimonio, a quibus deorum
patria, natales, sepulchra recensentur. Exponit praeterea deorum tristes
exitus, fata et funera. Ad haec ineptas putidasque nugas videt, quas de suorum
deorum forma et figura ethnici venditant</i>.</p>

<p>Lege Stoicorum scripta vel scripta sapientium, eadem mecum recognosces. Ob
merita virtutis aut muneris deos habitos Erueret [impr. Evhemerus] exsequitur,
et eorum natales, patrias, sepulchra dinumerat et per provincias monstrat:
dicta [impr. Dictaei] Jovis et Apollinis Delphiciae [impr. Delphici], et Pariae
[impr. Phariae] Isidis, et Cereris Eleusiniae. Prodigiis [impr. Prodicus]
assumptos in deos loquitur, qui errando inventis novis utilitati hominum
profuere. In eamdem sententiam et Persaeus philosophatur, et annectit inventas
fruges et frugum ipsarum repertores iisdem nominibus, ut comicus sermo est,
Venerem sine Libero et Cerere frigere. Alexander ille Magnus, Macedo, insigni
volumine ad matrem suam scripsit, metu suae potestatis proditum sibi de diis
hominibus a sacerdote secretum: illi Vulcanum facit omnium principem, et postea
Jovis gentem et despicis Isidis ad hirundinem, sistrum, et adspersis membris
inanem tui Serapidis sive Osiridis tumulum. Considera denique sacra ipsa et
ipsa mysteria, invenies exitus tristes, fata et funera, et luctus atque
planctus miserorum deorum. Isis perditum filium cum Cynocephalo suo et calvis
sacerdotibus luget, plangit, inquirit, et Isiaci miseri caedunt pectora, et
dolorem infelicissimae matris imitantur: mox, invento parvulo, gaudet Isis,
exsultant sacerdotes, Cynocephalus inventor gloriatur: nec desinunt annis
omnibus vel perdere quod inveniunt, vel invenire quod perdunt. Nonne ridiculum
est vel lugere quod colas, vel colere quod lugeas? haec tamen Aegyptia quondam,
nunc et sacra Romana sunt. Ceres facibus accensis, et serpente circumdata,
errore subreptam et corruptam Liberam anxia et sollicita vestigat. Haec sunt
Eleusina. Et quae Jovis sacra sunt? Nutrix capella est, et avido patri
subtrahitur infans, ne voretur; et Corybantum cymbalis, ne pater audiat
vagitus, tinnitus eliditur. Cybele Dyndima, pudet dicere, quae adulterum suum
infeliciter placitum, quoniam et ipsa deformis et vetula, ut multorum deorum
mater, ad stuprum inlicere non poterat, exsecuit, ut deum scilicet faceret
eunuchum. Propter hanc fabulam Galli eam et semiviri sui corporis supplicio
colunt. Haec jam non sunt sacra; tormenta sunt. Quid formae ipsae et habitus?
Nonne arguunt ludibria et decora [impr. dedecora] deorum vestrorum? Vulcanus
claudus deus et debilis; Apollo tot aetatibus levis; Aesculapius bene barbatus,
etsi semper adolescentis Apollinis filius; Neptunus glaucis oculis, Minerva
caesiis, bubulis Juno, pedibus Mercurius alatis, Pan ungulatis, Saturnus
compeditis; Janus vero frontes duas gestat, quasi ut aversus incedat. Diana
interim est alte succincta venatrix; et Ephesia mammis multis et veribus
exstructa; et Trivia trinis capitibus, et mult s manibus horrifica. Quid? ipse
Jupiter vester modo imberbis statuitur, modo barbatus locatur: et quum Hammon
dicitur, habet cornua; et quum Capitolinus, tunc gerit fulmina; et quum
Latiaris, cruore perfunditur; et quum Feretrius, non aditur. Et, ne longius
multos Joves obeam, tot sunt Jovis monstra quot nomina. Erigone suspensa de
laqueo est, ut Virgo inter astra, ignata sit. Castores alternis moriuntur, ut
vivant: Aesculapius, ut in deum surgat, fulminatur: Hercules, ut hominem exuat,
Henneis [vulg. Oeteis] ignibus concrematur.</p>

<p>&nbsp;</p>

<h3>Caput XXII</h3>

<p>ARGUMENTUM. — <i>Has porro fabulas, ab imperitis hominibus primum traditas,
alii deinceps celebrarunt, ac poetae potissimum, qui haud parum veritati sua
auctoritate nocuere; atque hujusmodi figmentis et mendaciis dulcioribus
corrumpuntur ingenia puerorum, qui proinde in iis miseri consenescunt, quum
alioquin sit obvia, sed requirentibus</i>.</p>

<p>Has fabulas et errores et ab imperitis parentibus discimus, et, quod est
gravius, ipsis studiis et disciplinis elaboramus, carminibus praecipue
poetarum, qui plurimum quantum veritati ipsi sua auctoritate nocuere. Et Plato
ideo praeclare Homerum illum inclytum, laudatum et coronatum, de civitate quam
in sermone instituebat, ejecit. Hic enim praecipuus bello Troico deos vestros,
etsi ludos facit, tamen in hominum rebus et actibus miscuit: hic eorum paria
composuit, sauciavit Venerem, Martem vinxit, vulneravit, fugavit. Jovem narrat
a Briareo liberatum, ne a diis caeteris ligaretur; et Sarpedonem filium,
quoniam morti non poterat eripere, cruentis imbribus flevisse; et thoro [impr.
loro] Veneris illectum, flagrantius quam in adulteras soleat, cum Junone uxore
concumbere. Alibi Hercules stercora egerit, et Apollo Admetto pecus pascit;
Laomedonti vero muros Neptunus instituit, nec mercedem operis infelix structor
accipit: illic Jovis fulmen cum Aeneae armis in incude fabricatur, quum coelum
et fulmina et fulgura longe ante fuerint quam Jupiter in Creta nasceretur, et
flammas veri fulminis nec Cyclops potuerit imitari, nec ipse Jupiter non
vereri. Quid loquar Martis et Veneris adulterium deprehensum? et in Ganymedem
Jovis stuprum coelo consecratum? quae omnia in hoc prodita, ut vitiis hominum
quaedam auctoritas pararetur. His atque hujusmodi figmentis et mendaciis
dulcioribus corrumpuntur ingenia puerorum, et, hisdem fabulis inhaerentibus, ad
usque summae aetatis robur adolescunt, et in iisdem opinionibus miseri
consenescunt, quum sit veritas obvia, sed requirentibus. Saturnum enim
principem hujus generis, et examinis omnes scriptores vetustatis, Graeci
Romanique, hominem prodiderunt. Scit hoc Nepos et Cassius in historia, et
Thallus ac Diodorus hoc loquuntur. Is itaque Saturnus, Creta profugus, Italiam,
metu filii saevientis, accesserat, et, Jani susceptus hospitio, rudes illos
homines et agrestes multa docuit, ut graeculus et politus, litteras imprimere,
nummos signare, instrumenta conficere. Itaque latebram suam, quod tuto
latuisset, vocari maluit Latium, et urbem Saturniam dedit de suo nomine, et
Janiculum Janus ad memoriam uterque posteritatis reliquerunt. Homo igitur
utique qui fugit, homo utique qui latuit, et pater hominis, et natus ex homine:
terrae enim vel [impr. et] coeli filius, quod apud Italos esset ignotis
parentibus, proditus; ut in hodiernum inopinato visos, coelo missos; ignobiles
et ignotos, terrae filios nominamus Ejus filius Jupiter Cretae, excluso
parente, regnavit, illic obiit, illic filios habuit; adhuc antrum Jovis
visitur, et sepulchrum ejus ostenditur, et ipsis sacris suis humanitatis
arguitur.</p>

<p>&nbsp;</p>

<h3>Caput XXIII</h3>

<p>ARGUMENTUM. — <i>Quamvis ethnici reges suos mortales agnoscant, illos tamen
deos fingunt, vel ipsis invitis; non ad fidem numinis, sed ad honorem emeritae
posteritatis. Atqui verus Deus neque ortum habet neque occasum. Deorum deinde
imagines et simulacra Octavius exagitat</i>.</p>

<p>Otiosum est ire per singulos et totam seriem generis istius explicare, quum
in primis parentibus probata mortalitas in caeteros ipso ordine successionis
influxerit: nisi forte post mortem deos fingitis, et, pejerante Proculo, deus
Romulus, et Juba, Mauris volentibus, deus est, et divi caeteri reges, qui
consecrantur, non ad fidem numinis, sed ad honorem emeritae potestatis. Invitis
his denique hoc nomen adscribitur: optant in homine perseverare; fieri se deos
metuunt, etsi jam senes, nolunt. Ergo nec de mortuis dii sunt, quoniam Deus
mori non posset [impr. potest]; nec de natis, quoniam moritur omne quod
nascitur, divinum autem id est quod nec ortum habet nec occasum. Cur enim, si
nati sunt, non hodieque nascuntur? nisi forte jam Jupiter senuit et partus in
Junone defecit, et Minerva canuit antequam peperit. An ideo cessavit ista
generatio, quoniam nulla hujusmodi fabulis praebetur adsensio? Caeterum, si dii
creare possent, interire non possent; plures totis [impr. natis] hominibus deos
haberemus, ut jam eos nec coelum contineret, nec aer caperet, nec terra
gestaret: unde manifestum est homines illos fuisse quos et natos legimus et
mortuos scimus. Quis ergo dubitat horum imagines consecratas vulgus orare et
publice colere? dum opinio et mens imperitorum artis concinnitate decipitur, auri
fulgore praestringitur, argenti nitore et candore eboris hebetatur. Quod si in
animum quis inducat tormentis quibus et quibus machinis simulacrum omne
formetur, erubescet timere se materiem ab artifice, ut deum faceret, illusam.
Deus enim ligneus, rogi fortasse vel infelicis stipitis portio, suspenditur,
caeditur, dolatur, runcinatur; et deus aureus, vel argenteus, de immundo
vasculo saepius, ut factum Aegyptio regi, conflatur, tunditur malleis et
incudibus figuratur; et lapideus caeditur, scalpitur et ab impurato homine
laevigatur; nec sentit suae nativitatis injuriam, ita ut nec postea de vestra
veneratione culturam: nisi forte nondum deus saxum est, vel lignum, vel
argentum. Quando igitur hic nascitur? ecce funditur, fabricatur, sculpitur;
nondum deus est: ecce plumbatur, construitur, erigitur; nec adhuc deus est:
ecce ornatur, consecratur, oratur: tunc postremo deus est quum homo illum
voluit et dedicavit.</p>

<p>&nbsp;</p>

<h3>Caput XXIV</h3>

<p>ARGUMENTUM. — <i>Brevi insuper inductione demonstrat quantum in celebrandis
quorumdam deorum mysteriis ridiculi, obscoeni crudelesque ritus observarentur</i>.</p>

<p>Quanta vero de diis vestris animalia muta naturaliter judicant? Mures,
hirundines, milvi, non sentire eos sciunt, norunt; inculcant, insident; ac,
nisi abigatis, in ipso dei vestri ore nidificant. Araneae vero faciem ejus
intexunt, et de ipso capite sua fila suspendunt: vos tergitis, mundatis,
eraditis, et illos quos facitis, protegitis et timetis. Dum unusquisque vestrum
non cogitat prius se debere Deum nosse quam colere; dum inconsulte gestiunt
parentibus obedire; dum fieri malunt alieni erroris accessio, quam sibi
credere; dum nihil ex his quae timent norunt: sic in auro et argento avaritia
consecrata est; sic statuarum inanium consignata forma; sic nata Romana
superstitio. Quorum ritus si percenseas, ridenda quam multa, [multa] etiam
miseranda sunt. Nudi cruda hieme discurrunt; alii incedunt pileati, scuta
vetera circumferunt, pelles caedunt mendicantes, vicantes deos ducunt. Quaedam
fana semel anno adire permittunt, quaedam in totum nefas visere; est quo viro
non licet, nonnulla absque feminis sacra sunt; etiam servo quibusdam caerimonis
interesse piaculare flagitium est: alia sacra coronat univira, alia multivira,
et magna religione conquiritur quae plura possit adulteria numerare. Quid? qui
sanguine suo libat et vulneribus suis supplicat, non profanus melius esset,
quam sic religiosus? aut cui exta sunt obscoena demessa, quomodo Deum violat,
qui hoc modo placat, quum, si eunuchos Deus vellet, posset procreare, non
facere? Quis non intelligat male sanos, et vanae et perditae mentis in ista
desipere, et ipsam errantium turbam mutua sibi patrocinia praestare? heic
defensio communis furoris est furentium multitudo.</p>

<p>&nbsp;</p>

<h3>Caput XXV</h3>

<p>ARGUMENTUM. — <i>Dehinc ostendit a Caecilio perperam jactitari Romanos qui
totius orbis imperio potiti fuerint hujusmodi superstitionibus rite observatis.
Atqui Romani in ortu suo et scelere collecti et immanitatis terrore creverunt.
Igitur Romani non ideo tanti quod religiosi, sed quod impune sacrilegi</i>.</p>

<p>At tamen ista ipsa superstitio Romanis dedit, auxit, fundavit imperium, quum
non tam virtute, quam religione et pietate pollerent; nimirum insignis et
nobilis justitia Romana ab ipsis imperii nascentis incunabulis auspicata est.
Nonne in ortu suo et scelere collecti, et muniti immanitatis suae terrore
creverunt? nam asylo prima plebs congregata est: confluxerant perditi,
facinorosi, incesti, sicarii, proditores: et ut ipse Romulus, imperator et
rector, populum suum facinore praecelleret, parricidium fecit. Haec prima sunt
auspicia religiosae civitatis. Mox alienas virgines jam desponsatas, jam
destinatas, et nonnullas de matrimonio mulierculas, sine more, rapuit,
violavit, illusit; et cum earum parentibus, id est cum soceris suis, bellum
miscuit, propinquum sanguinem fudit. Quid irreligiosius, quid audacius, quid
ipsa sceleris confidentia tutius? Jam finitimos agro pellere; civitates
proximas evertere cum templis et altaribus, captos cogere; damnis alienis et
suis sceleribus adolescere, cum Romulo, regibus caeteris et postremis ducibus
disciplina communis est. Ita quidquid Romani tenent, colunt, possident,
audaciae praeda est, templa omnia de manubiis, id est de ruinis urbium, de
spoliis deorum, de caedibus sacerdotum. Hoc insultare et illudere est, victis
religionibus servire, et captivas eas post victorias adorare. Nam adorare quae
manu ceperis, sacrilegium est consecrare, non numina. Toties ergo Romanis
impiatum est, quoties triumphatum; tot de diis spolia, quot de gentibus et
tropaea. Igitur Romani non ideo tanti, quod religiosi, sed quod impune
sacrilegi. Neque enim potuerunt in ipsis bellis deos adjutores habere, adversus
quos arma rapuerunt: et quos postulaverant, detriumphatos colere coeperunt.
Quid autem isti dii pro Romanis possunt, qui nihil pro suis adversus eorum arma
valuerunt? Romanorum enim vernaculos deos novimus; Romulus, Picus. Tiberinus,
et Consus, et Pilumnus, ac Polumnus. Cloacinam Tatius et invenit et coluit;
Pavorem Hostilius atque Pallorem; mox a nescio quo Febris dedicata. Haec alumna
urbis istius superstitio, morbi et malae valetudines: sane et Acca Laurentia,
et Flora, meretrices propudiosae, inter morbos Romanorum et deos computandae.
Isti scilicet adversus caeteros, qui in gentibus colebantur. Romanorum imperium
protulerunt. Neque enim eos adversum suos homines vel Mars Thracius, vel
Jupiter Creticus, vel Juno nunc Argiva, nunc Samia, nunc Poena; nunc [impr.
vel] Diana Taurica, vel mater Idaea, vel Aegyptia illa, non numina, sed
portenta, juverunt. Nisi forte apud istos major castitas virginum, aut religio
sanctior sacerdotum; quum pene in pluribus virginibus, et quae inconsultius se
viris miscuissent, Vesta sane nesciente, sit incestum vindicatum; in residuis
impunitatem fecerit non castitas tutior, sed impudicitia felicior. Ubi autem
magis a sacerdotibus, quam inter aras et delubra, conducuntur stupra,
tractantur lenocinia, adulteria meditantur? frequentius denique in aedituorum
cellulis, quam in ipsis lupanaribus, flagrans libido defungitur. Et tamen ante
eos. Deo dispensante, diu regna tenuerunt Assyrii, Medi, Persae, Graeci etiam,
et Aegyptii, quum Pontifices, et Arvales, et Salios, et Vestales, et Augures
non haberent, nec pullos cavea reclusos, quorum cibo vel fastidio respublica
summa regeretur.</p>

<p>&nbsp;</p>

<h3>Caput XXVI</h3>

<p>ARGUMENTUM. — <i>Ex avium porro auspiciis atque auguriis vibratum leviter a
Caecilio telum contra ipsum Octavius Reguli, Mancini, Pauli atque Caesaris
exemplo retorquet. Non magis item validam esse petitam ex oraculis
argumentationem, aliis exemplis demonstrat</i>.</p>

<p>Jam enim venio ad illa auspicia et auguria Romana, quae summo labore
collecta testatus es, et poenitenter omissa et observata feliciter. Clodius
scilicet, et Flaminius, et Junius ideo exercitus perdiderunt, quod pullorum
solemnissimum tripudium exspectandum non putaverunt? Quid Regulus? nonne
auguria servavit, et captus est? Mancinus religionem tenuit, et sub jugum
missus est et deditus. Pullos edaces habuit et Paulus apud Cannas: tamen cum
majore reipublicae parte prostratus est. C. Caesar, ne ante brumam in Africam
navigia transmitteret, auguriis et auspiciis retinentibus, sprevit, eo facilius
et navigavit et vicit. Quae vero et quanta de oraculis prosequar? Post mortem
Amphiaraus ventura respondit, qui proditum iri se ob monile ab uxore nescivit.
Tiresias caecus, futura videbat, qui praesentia non videbat. De Pyrrho Ennius
Apollinis Pythii responsa confinxit, quum jam Apollo versus facere desisset:
cujus tunc cautum illud et ambiguum defecit oraculum quum et politiores homines
et minus creduli esse coeperunt. Et Demosthenes, quod sciret responsa simulata
philippizaeno
[&#966;&#953;&#955;&#953;&#960;&#960;&#943;&#950;&#949;&#953;&#957;] Pythiam
querebatur. At nonnumquam tamen veritatem vel auspicia vel oracula tetigere.
Quamquam inter multa mendacia videri possit industriam casus imitatus, aggrediar
tamen fontem ipsum erroris et pravitatis, unde omnis caligo ista manavit, et
altius eruere et aperire manifestius. Spiritus sunt insinceri, vagi, a coelesti
vigore terrenis labibus et cupiditatibus degravati. Isti igitur spiritus,
posteaquam simplicitatem substantiae suae, onusti et immersi vitiis, perdiderunt,
ad solatium calamitatis suae non desinunt perditi jam perdere, et depravati
errorem pravitatis infundere, et alienati a Deo, inductis pravis religionibus a
Deo segregare. Eos spiritus daemonas esse poetae sciunt, philosophi disserunt,
Socrates novit, qui, ad nutum et arbitrium adsidentis sibi daemonis, vel
declinabat negotia, vel petebat. Magi quoque non tantum sciunt daemonas, sed
etiam, quidquid miraculi ludunt, per daemonas faciunt: illis adspirantibus et
infundentibus, praestigias edunt, vel, quae non sunt, videri; vel, quae sunt,
non videri. Eorum magorum et eloquio et negotio primus Sosthenes et verum Deum
merita majestate prosequitur: et Angelos, id est ministros et nuntios Dei, sed
veri; ejusque venerationi novit assistere, ut et nutu ipso, et vultu Domini,
territi contremiscant. Idem etiam daemonas prodidit terrenos, vagos,
humanitatis inimicos. Quid Plato, qui invenire Deum negotium credidit? nonne et
Angelos sine negotio narrat et daemonas? et in Symposio etiam suo naturam
daemonum exprimere connititur? vult enim esse substantiam inter mortalem
immortalemque, id est, inter corpus et spiritum, mediam, terreni ponderis et
coelestis levitatis admixtione concretam, ex qua monet etiam nos procupidinem
amoris, et dicit informari, et labi pectoribus humanis, et sensum movere, et
affectus fingere, et ardorem cupiditatis infundere.</p>

<p>&nbsp;</p>

<h3>Caput XXVII</h3>

<p>ARGUMENTUM. — <i>Quod ut solide praestet, rem alterius et a prima sua
origine repetit. Nimirum erroris fons iste: daemones sub statuis et imaginibus
delitescunt, commorantur in fanis, extorum fibras animant, avium volatus
gubernant, sortes regunt, oracula fundunt, falsis involuta responsis.
Verumtamen haec non a Deo, sed a se ipsis facta fuisse fateri coguntur, quum a
Christianis per Deum verum adjurati ab obsessis corporibus fugantur. Hinc vero
Christianos de Proximo fugitant; tantumque gentilium in eos excitant odium ut
illos ante incipiant odisse, quam nosse, ne cognitos aut incitari possint aut
damnare non possint</i>.</p>

<p>Isti igitur impuri spiritus, daemones, ut ostensum a magis, a philosophis,
et a Platone, sub statuis et imaginibus consecrati delitescunt, et afflatu suo
auctoritatem, quasi praesentis numinis, consequuntur, dum inspirantur interim
vatibus, dum fanis immorantur, dum nonnumquam extorum fibras animant, avium
volatus gubernant, sortes regunt, oracula efficiunt falsis pluribus involuta.
Nam et falluntur et fallunt, ut et nescientes sinceram veritatem, et quam
sciunt, in perditionem sui non confitentes. Sic a coelo deorsum gravant, et a
Deo vero ad materias avocant, vitam turbant, omnes inquietant, irrepentes etiam
corporibus occulte, ut spiritus tenues, morbos fingunt, terrent mentes, membra
distorquent, ut ad cultum sui cogant: ut nidore altarium, vel hostiis pecudum
saginati remissis, quae constrinxerant curasse videantur. Hi sunt et furentes,
quos in publicum videtis excurrere; vates et ipsi absque templo sic insaniunt,
sic bacchantur, sic rotantur. Par et in illis instigatio daemonis, sed
argumentum dispar furoris. De ipsis etiam illa quae paulo ante tibi dicta sunt,
ut Jupiter ludos repeteret ex somnio, ut cum equis Castores viderentur, ut
cingulum matronae navicula sequeretur. Haec omnia sciunt plerique pars vestrum,
ipsos daemonas de semetipsis confiteri, quoties a nobis et tormentis verborum
et orationis incendiis de corporibus exiguntur. Ipse Saturnus, et Serapis, et
Jupiter, et quidquid daemonum colitis, victi dolore, quod sunt eloquuntur: nec
utique in turpitudinem sui, nonnullis praesertim vestrum assistentibus,
mentiuntur. Ipsis testibus, esse eos daemonas, de se verum confitentibus
credite. Adjurati enim per Deum verum et solum, inviti miseris corporibus
inhorrescunt: et vel exsiliunt statim, vel evanescunt gradatim, prout fides
patientis adjuvat, aut gratia curantis aspirat. Sic Christianos de proximo
fugitant, quos longe in coetibus per vos lacessebant. Ideo inserti mentibus
imperitorum, odium nostri serunt occulte per timorem: naturale est enim et
odisse, quem timeas; et quem metueris, infestare, si possis. Sic occupant
animos, et obstruunt pectora, ut ante nos incipiant homines odisse, quam nosse:
ne cognitos aut imitari possint, aut damnare non possint.</p>

<p>&nbsp;</p>

<h3>Caput XXVIII</h3>

<p>ARGUMENTUM. — <i>Neque odium solum, sed nefanda etiam illis inferunt crimina
quae a nemine probari hactenus potuerunt. Sic est negotium daemonum. Ab ipsis
enim rumor falsus et seritur et fovetur. Invictissime autem demonstrat Octavius
Christianos sacrilegii, incestus, stupri, parricidii tam false insimulari, quam
certum verumque erat eadem prorsus crimina, aut his omnino similia atque majora
ab ipsismet ethnicis reapse committi</i>.</p>

<p>Quam autem iniquum sit, incognitis et inexploratis, judicare, quod facitis;
nobis ipsis poenitentibus credite: et nos enim idem fecimus, ut eadem vobiscum
quondam adhuc caeci et hebetes sentiebamus, quasi Christiani monstra colerent,
infantes vorarent, convivia incesta miscerent: nec intelligebamus ab his
fabulas istas semper ventilari, et numquam vel investigari, vel probari, nec
tanto tempore aliquem existere, qui proderet, non tantum facti veniam, verum
etiam indicii gratiam consecuturum; malum autem adeo non esse, ut Christianus
reus nec erubesceret, nec timeret, et unum solummodo, quod non ante fuerit,
poeniteret. Nos tamen quum sacrilegos aliquos, et incestos, parricidas etiam,
defendendos et tuendos suscipiebamus; hos nec audiendos in totum putabamus:
nonnumquam etiam, miserantes eorum, crudelius saeviebamus, ut torqueremus
confitentes ad negandum, videlicet ne perirent, exercentes in his perversam
quaestionem, non quae verum erueret, sed quae mendacium cogeret. Et si quis
infirmior, malo pressus et victus, Christianum se negasset, favebamus ei,
quasi, ejerato nomine, jam omnia facta sua illa negatione purgaret.
Agnoscitisne eadem nos sensisse et egisse, quae sentitis et geritis? Quum, si
ratio, non instigatio daemonis judicaret, urguendi magis, non ut diffiterentur
se Christianos, sed ut de incestis stupris, de impiatis sacris, de infantibus
immolatis faterentur. His enim et hujusmodi fabulis iidem daemones ad
exsecrationis horrorem imperitorum aures adversus nos referserunt. Nec tamen
mirum, quum hominum fama, quae semper insparsis mendaciis alitur, ostensa
veritate, consumitur: sic est negotium daemonum; ab ipsis enim rumor falsus et
seritur et fovetur. Inde est quod audire te dicis, caput asini rem nobis esse
divinam. Quis tam stultus ut hoc colat? Quis stultior, ut hoc coli credat? nisi
quod vos et totos asinos in stabulis, cum vestra vel Epona consecratis: et
eosdem asinos cum Iside religiose devoratis: item boum capita et capita
vervecum, et immolatis et colitis: de capro etiam et homine mixtos, et leonum
et canum vultus, deos dedicatis. Nonne et Apen bovem cum Aegyptiis adoratis et
pascitis? nec eorum sacra damnatis instituta serpentibus, crocodilis, belluis
caeteris, et avibus, et piscibus, quorum aliquem deum si quis occiderit, etiam
capite punitur. Iidem Aegyptii cum plerisque vobiscum non magis Isidem, quam
ceparum acrimonias metuunt: nec Serapidem magis, quam strepitus per pudenda
corporis expressos contremiscunt. Etiam ille qui de adoratis sacerdotis
virilibus adversum nos fabulatur, tentat in nos conferre quae sua sunt. Ista
enim impudicitiae eorum forsitan sacra sint, apud quos sexus omnis membris
omnibus prostat, apud quos tota impudicitia vocatur urbanitas; qui scortorum
licentiae invident, qui medios viros lambunt, libidinoso ore inguinibus
inhaerescunt: homines malae linguae, etiamsi tacerent; quos prius taedescit
impudicitiae suae, quam pudescit. Proh nefas! id in se mali facinoris admittunt
quod nec aetas potest pati mollior, nec cogi servitus durior.</p>

<p>&nbsp;</p>

<h3>Caput XXIX</h3>

<p>ARGUMENTUM. — <i>Nec magis verum hominem cruci propter sua crimina affixum
coli; nam eum non modo innocentem, sed Deum etiam esse merito credunt. Contra
vero, ethnici regum in deos a se adscriptorum invocant numina, ad imagines
supplicant, eorumque genios implorant</i>.</p>

<p>Haec et hujusmodi propudia nobis non licet nec audire, etiam pluribus turpe
defendere est. Ea enim de castis fingitis et pudicis quae fieri non crederemus,
nisi de vobis probaretis. Nam quod religioni nostrae hominem nexium, et crucem
ejus adscribitis, longe de vicinia veritatis erratis, qui putatis Deum credi,
aut meruisse noxium, aut potuisse terrenum. Nec [impr. nae] ille miserabilis
cujus in homine mortali spes omnis innititur; totum enim ejus auxilium, cum exstincto
homine, finitur. Aegyptii sane hominem sibi quem colant eligunt, illum unum
propitiant, illum de omnibus consulunt, illi victimas caedunt; et ille qui
caeteris deus, sibi certe homo est, velit nolit: nec enim conscientiam suam
decipit, si fallit alienam. Etiam principibus et regibus, non ut magnis et
electis viris, sicut fas est, sed ut de eis [impr. deis], turpiter adulatio
falsa blanditur, quum et praeclaro viro honor verius, et optimo amor dulcius
praebeatur. Sic eorum numen vocant, ad imagines supplicant, genium, id est
daemonem, ejus implorant: et est eis tutius per Jovis genium pejerare, quam
regis. Cruces etiam nec colimus, nec optamus. Vos plane qui ligneos deos
consecratis, cruces ligneas, ut deorum vestrorum partes, forsitan adoratis. Nam
et signa ipsa et cantabra et vexilla castrorum, quid aliud quam inauratae
cruces sunt et ornatae? Tropaea vestra victricia, non tantum simplicis crucis
faciem, verum et affixi hominis imitantur. Signum sane crucis naturaliter
visimus in navi, quum velis tumentibus vehitur, quum expansis palmulis labitur;
et quum erigitur jugum, crucis signum est, et quum homo, porrectis manibus,
Deum pura mente veneratur. Ita signo crucis aut ratio naturalis innititur, aut
vestra religio formatur.</p>

<p>&nbsp;</p>

<h3>Caput XXX</h3>

<p>ARGUMENTUM. — <i>Impudentissimam quoque esse de potato a Christianis
infantis a se occisi sanguine calumniam evincit Octavius. Ethnici vero, inquit,
et pueros recens natos crudeliter exponunt et priusquam nascantur, crudeli
necant abortu. Christianis homicidium nec videre fas, nec audire</i>.</p>

<p>Illum jam velim convenire qui initiari nos dicit aut credit de caede
infantis et sanguine. Putas posse fieri ut tam molle, tam parvulum corpus fata
vulnerum capiat? ut quisquam illum rudem sanguinem novelli, et vixdum hominis
caedat, fundat, exhauriat? Nemo hoc potest credere, nisi qui possit audere. Vos
enim video procreatos filios nunc feris et avibus exponere, nunc adstrangulatos
misero mortis genere elidere. Sunt quae in ipsis visceribus, medicaminibus et
potis, originem futuri hominis exstinguant, et parricidium faciant antequam
pariant. Et haec utique de deorum vestrorum disciplina descendunt; nam Saturnus
filios suos non exposuit, sed voravit. Merito et ei in nonnullis Africae
partibus a parentibus infantes immolabantur, blanditiis et osculo comprimente
vagitum, ne flebilis hostia immoletur. Tauris etiam Ponticis et Aegyptio
Busiridi ritus fuit hospites immolare, et Mercurio Gallos humanas vel inhumanas
victimas caedere: Romani Graecum et Graecam, Gallum et Gallam, sacrificii
viventes obruere; hodieque ab ab ipsis Latiaris Jupiter homicidio colitur; et,
quod Saturni filio dignum est, mali et noxii hominis sanguine saginatur. Ipsum
credo docuisse sanguinis foedere conjurare Catilinam, et Vellonam sacrum suum
haustu humani cruoris imbuere; et comitialem morbum hominis sanguine, id est
morbo graviore, sanare. Non dissimiles et qui de arena feras devorant illitas
et infactas cruore, vel membris hominis et viscere saginatas. Nobis homicidium
nec videre fas, nec audire; tantumque ab humano sanguine cavemus, ut nec
edulium pecorum in cibis sanguinem noverimus.</p>

<p>&nbsp;</p>

<h3>Caput XXXI</h3>

<p>ARGUMENTUM. — <i>Ab omni etiam verisimilitudine tam alienum est quod
Christianis objicitur, pollutum incesto convivium, quam constat incesti reos
revera esse gentiles; Christianorum convivia non tantum pudica, sed et sobria.
Tantum denique abest incesti cupido, ut nonnullis rubori sit etiam pudica
conjunctio</i>.</p>

<p>Et de incesto convivio fabulam grandem adversum nos daemonum cotio [impr.
coitio vel concio] mentita est, ut gloriam pudicitiae deformis infamiae
aversione [impr. adspersione] macularet, ut ante exploratam veritatem homines a
nobis, terrore infandae opinionis, averteret: sic de isto et tuus Fronto, non,
ut affirmator, testimonium fecit; sed convicium, ut orator, aspersit. Haec enim
potius de vestris gentibus nata sunt. Jus est apud Persas misceri cum matribus;
Aegyptiis et Athenis, cum sororibus legitima connubia: memoriae et tragoediae
vestrae incestis gloriantur, quas vos libenter et legitis et auditis: sic et
deos colitis incestos, cum matre, cum filia, cum sorore conjunctos. Merito
igitur incestum penes vos saepe deprehenditur, semper admittitur; etiam
nescientes miseri potestis in illicita proruere, dum Venerem promisce
spargitis, dum passim liberos seritis, dum etiam domi natos alienae
misericordiae frequenter exponitis, necesse est in vestros recurrere, in filios
inerrare. Sic incesti fabulam nectitis, etiam quum conscientiam non habetis. Ad
nos pudorem non facie sed mente praestamus. Unius matrimonii vinculo libenter
inhaeremus, cupiditate procreandi aut unam scimus, aut nullam. Convivia non
tantum pudica colimus, sed et sobria: nec enim indulgemus epulis, aut convivium
mero ducimus; sed gravitate hilaritatem temperamus, casto sermone, corpore
castiore; plerique inviolati corporis virginitate perpetua fruuntur potius quam
gloriantur: tantum denique abest incesti cupido, ut nonnullis rubori sit etiam
pudica conjunctio. Nec de ultima statim plebe consistimus, si honores vestros
et purpuras recusamus: nec fastidiosi [impr. factiosi] sumus, si omnes unum
bonum sapimus, eadem congregati quiete qua singuli: nec in angulis garruli, si
audire nos publice aut erubescitis, aut timetis. Et quod in dies nostri numerus
augetur, non est crimen erroris, sed testimonium laudis. Nam in pulchro genere
vivendi et praestat et perseverat suus, et accrescit alienus. Sic nos denique,
non notaculo corporis, ut putatis, sed innocentiae ac modestiae signo facile
dignoscimus: sic mutuo, quod doletis, amore diligimus, quoniam odisse non
novimus: sic nos, quod invidetis, FRATRES vocamus, ut unius Dei parentis
homines, ut consortes fidei, ut spei cohaeredes. Vos enim nec invicem
agnoscitis, et in mutua odia saevitis: nec fratres vos, nisi sane ad
parricidium recognoscitis.</p>

<p>&nbsp;</p>

<h3>Caput XXXII</h3>

<p>ARGUMENTUM. — <i>Neque dici potest Christianos occultare quod colunt,
quoniam nulla delubra, nullasque aras habent. Persuasum siquidem ipsis est non
posse Deum ullo templo circumscribi, aut fingi illius simulacrum. Ubique autem
praesens, omnia videt, etiam secretiores mentis nostrae cogitationes; ac prope
cum illo et in ejus vivimus sinu</i>.</p>

<p>Putatis autem nos occultare quod colimus, si delubra et aras non habemus?
Quod enim simulacrum Deo fingam, quum, si recte existimes, sit Dei homo ipse
simulacrum? Templum quod ei exstruam, quum totus hic mundus, ejus opere
fabricatus, eum capere non possit? et, quum homo latius maneam, intra unam
aediculam vim tantae majestatis includam? Nonne melius in nostra dedicandus est
mente, in nostro imo consecrandus est pectore? Hostias et victimas Domino offeram,
quas in usum mei protulit, ut rejiciam ei suum munus? ingratum est; quum sit
litabilis hostia bonus animus, et pura mens, et sincera sententia. Igitur, qui
innocentiam colit, Domino supplicat; qui justitiam, Deo libat; qui fraudibus
abstinet, propitiat Deum; qui hominem periculo surripit, optimam victimam
caedit. Haec nostra sacrificia, haec Dei sacra sunt; sic apud nos religiosior
est ille qui justior. At enim, quem colimus Deum, nec ostendimus nec videmus:
immo ex hoc Deum credimus, quod eum sentire possumus, videre non possumus. In
operibus enim ejus et in mundi omnibus motibus virtutem ejus semper praesentem
aspicimus, quum tonat, fulgurat, fulminat, quum serenat. Nec mireris si Deum
non videas: vento et flatibus omnia impelluntur, vibrantur, agitantur; et sub
oculos tamen non venit ventus et flatus. In sole adeo, qui videndi omnibus
causa est, videre non possumus; radiis acies submovetur, obtutus intuentis
hebetatur: et, si diutius inspicias, omnis visus exstinguitur. Quid? ipsum
solis artificem, illum luminis fontem possis sustinere, quum te ab ejus
fulgoribus avertas, a fulminibus abscondas? Deum oculis carnalibus vis videre,
quum ipsam animam tuam, qua vivificaris et loqueris, nec aspicere possis, nec
tenere? Sed enim Deus actum hominis ignorat, et, in coelo constitutus, non
potest, aut omnes obire, aut singulos nosse. Erras, o homo, et falleris. Unde
enim Deus longe est, quum omnia coelestia terrenaque, et quae extra istam orbis
provinciam sunt, Deo cognita, plena sint? Ubique non tantum nobis proximus, sed
infusus est. In sole adeo rursus intende: coelo adfixus, sed terris omnibus
sparsus est; pariter praesens ubique interest et miscetur omnibus, nusquam enim
claritudo violatur. Quanto magis Deus, auctor omnium ac speculator omnium, a
quo nullum potest esse secretum, tenebris interest, interest cogitationibus
nostris quasi alteris tenebris. Non tantum sub illo agimus, sed et cum illo, ut
prope dixerim, vivimus.</p>

<p>&nbsp;</p>

<h3>Caput XXXIII</h3>

<p>ARGUMENTUM. — <i>Quod si tamen. Deus Judaeis nihil profuisse dicatur, certe
judaicorum annalium scriptores testes locupletissimi sunt, illos prius Deum
deseruisse, quam ab ipso fuisse desertos</i>.</p>

<p>Nec nobis de nostra frequentia blandiamur: multi nobis videmur, sed Deo
admodum pauci sumus. Nos gentes nationesque distinguimus: Deo una domus est
mundus hic totus. Reges tantum regni sui per officia ministrorum universa
novere; Deo indiciis opus non est: non in solum oculis ejus, sed et in sinu
vivimus. Sed Judaeis nihil profuit quod unum et ipsi Deum aris atque templis
maxima superstitione coluerunt. Ignorantia laberis si, priorum aut oblitus aut
inscius, posteriorum recordaris. Nam et ipsi Deum nostrum, idem enim omnium
Deus est: quamdiu enim eum caste, innoxie religioseque coluerunt, quamdiu
praeceptis salubribus obtemperaverunt, de paucis innumeri facti, de egentibus
divites, de servientibus reges; modici multos, inermi armatos, dum fugiunt
insequentes, Dei jussu et elementis adnitentibus obruerunt. Scripta eorum
relege, vel, si Romanis magis gaudes, ut transeamus veteres, Flavi Josaepi vel
Antonini Juliani de Judaeis require: jam scies nequitia sua hanc eos meruisse
fortunam; nec quidquam accidisse quod non sit his, si in contumacia
perseverarent, ante praedictum. Ita prius eos deseruisse comprehendes, quam
esse desertos: nec, ut impie loqueris, cum Deo suo captos, sed a Deo, ut
disciplinae transfugas, deditos.</p>

<p>&nbsp;</p>

<h3>Caput XXXIV</h3>

<p>ARGUMENTUM. — <i>Nihil autem mirum si mundus hic igne tandem sit absumendus,
omnia siquidem quae initium, eadem et finem habent. Neque a sententia de mundi
incendio abhorrent antiqui philosophi. Constat tamen Deum posse hominem quem ex
nihilo finxit, ex morte excitare ad vitam. Resurrectionem autem futuram omnis
natura meditatur</i>.</p>

<p>Caeterum, de incendio mundi, aut improvisum ignem cadere, aut difficile non
credere, vulgaris erroris est. Quis enim sapientium dubitat, quis ignorat,
omnia quae orta sunt, occidere; quae facta sunt, interire? coelum quoque, cum
omnibus quae coelo continentur, ita, ut coepisse, desinere? fontium dulcis aqua
maria nutrire, in vim ignis abiturum? Stoicis constans opinio est quod,
consumpto humore, mundus hic omnis ignescat; et Epicureis, de elementorum
conflagratione et mundi ruina, eadem ipsa sententia est. Loquitur Plato partes
orbis nunc inundare, dicit nunc alternis vicibus ardescere; et, quum ipsum
mundum perpetuum et insolubilem diceret esse fabricatum, addit tamen ipsi
artifici, Deo soli et solubilem et esse mortalem. Ita nihil mirum est, si ista
moles ab eo quo exstructa est, destruatur. Animadvertis philosophos eadem
disputare quae dicimus, non quod nos simus eorum vestigia subsecuti, sed quod
illi, de divinis praedicationibus Prophetarum, umbram interpolatae veritatis
imitati sint. Sic etiam conditionem renascendi, sapientium clariores,
Pythagoras primus, et praecipuus Plato, corrupta et dimidiata fide,
tradiderunt: nam, corporibus dissolutis, solas animas volunt et perpetuo
manere, et in alia nova corpora saepius commeare. Addunt istis et illa ad
retorquendam veritatem, in pecudes, aves, belluas, hominum animas redire. Non
philosophi sane studio, sed mimico vitio digna ista sententia est. Sed ad
propositum satis est etiam in hoc sapientes vestros, in aliquam modum nobiscum
consonare. Caeterum, quis tam stultus aut brutus est ut audeat repugnare
hominem a Deo, ut primum potuisse fingi, ita posse denuo reformari? nihil esse
post obitum, et ante ortum nihil fuisse; sicut de nihilo nasci licuit, ita de
nasci licere reparari? Porro difficilius est id quod non sit incipere, quam id
quod fuerit iterare. Tu perire et Deo credis, si quid oculis nostris hebetibus
subtrahitur? Corpus omne, sive arescit in pulverem, sive in humorem solvitur,
vel in cinerem comprimitur, vel in nidorem tenuatur, subducitur nobis; sed Deo,
elementorum custodia reservatur. Nec, ut creditis, ullum damnum sepulturae
timemus, sed veterem et meliorem consuetudinem humandi frequentamus. Vide adeo
quam, in solatium nostri, resurrectionem futuram omnis natura meditetur! Sol
demergit et nascitur, astra labuntur et redeunt, flores occidunt et
reviviscunt, post senium arbusta frondescunt, semina non nisi corrupta
revirescunt: ita corpus in saeculo, ut arbores in hyberno, occultant virorem
ariditate mentita. Quid festinas, ut cruda adhuc hyeme reviviscat et redeat?
expectandum nobis etiam corporis ver est. Nec ignoro plerosque, conscientia
meritorum, nihil se esse post mortem magis optare quam credere: malunt enim
exstingui penitus, quam ad supplicia reparari. Quorum error augetur, et in
saeculo libertate remissa, et Dei patientia maxima: cujus quanto judicium
tardum, tanto magis justum est.</p>

<p>&nbsp;</p>

<h3>Caput XXXV</h3>

<p>ARGUMENTUM. — <i>Ostendit deinde Octavius justos piosque homines sempiterna
felicitate donandos, injustos vero poenis afficiendos aeternis. Tum luculenter
demonstrat multo sanctiores esse Christianorum mores quam ethnicorum</i>.</p>

<p>Et tamen admonentur homines, doctissimorum [impr. libris] et carminibus
poetarum, illius ignei fluminis, et de Stygia palude saepius ambientis ardoris,
quae cruciatibus aeternis praeparata, et daemonum indiciis et de oraculis
Prophetarum cognita tradiderunt. Et ideo apud eos etiam ipse rex Jupiter per
torrentes ripas et atram voraginem jurat religiose; destinatam enim sibi cum
suis cultoribus poenam, praescius, perhorrescit. Nec tormentis aut modus ullus,
aut terminus. Illic sapiens ignis membra urit et reficit; carpit et nutrit,
sicut ignes fulminum corpora tangunt, nec, absumunt; sicut ignes Hennei montis
et Lesui montis [impr. Aetnae et Vesuvii montis], et ardentium ubique terrarum
flagrant, nec erogantur: ita poenale illud incendium non damnis ardentium pascitur,
sed inexesa corporum laceratione nutritur. Eos autem merito torqueri qui Deum
nesciunt, ut impios, ut injustos, nisi profanus, nemo deliberat, cum Parentem
omnium et omnium Dominum non minoris sceleris sit ignorare quam laedere. Et
quamquam imperitia Dei sufficiat ad poenam, ita ut notitia prosit ad veniam,
tamen, si vobiscum Christiani comparemur, quamvis in nonnullis disciplina
nostra minor est, multo tamen vobis meliores deprehendemur. Vos enim adulteria
prohibetis, et facitis; nos uxoribus nostris solummodo viri nascimur: vos
scelera admissa punitis; apud nos et cogitare, peccare est: vos conscios
timetis, nos etiam conscientiam solam, sine qua esse non possumus. Denique de
vestro numero carcer exaestuat: Christianus ibi nullus, nisi aut reus suae
religionis, aut profugus.</p>

<p>&nbsp;</p>

<h3>Caput XXXVI</h3>

<p>ARGUMENTUM. — <i>Nec minus perspicue docet fatum nihil aliud esse quam quod
fatum est Deus. Mens libera est, et ideo actus hominis, non nativitas
judicatur. Posthaec manifestissimam facit, exprobratam Christianis pauperiem,
non infamiam esse, sed gloriam; et quod corporis mala patiantur, non esse
poenam, sed militiam</i>.</p>

<p>Nec de fato quisquam aut solatium captet, aut excuset eventum. Sit sortis
fortunae, mens tamen libera est: et ideo actus hominis, non dignitas judicatur.
Quid enim aliud est fatum quam quod de unoquoque nostrum Deus fatum est? qui
quum possit praescire materiam, pro meritis et qualitatibus singulorum etiam
fata determinat. Ita in nobis non genitura plectitur, sed ingenii natura
punitur. Ac de fato satis: vel si pauca pro tempore, disputaturi alias et
uberius et plenius. Caeterum, quod plerique pauperes dicimur, non est infamia
nostra, sed gloria: animus enim, ut luxu solvitur, ita frugalitate firmatur: et
tamen, quis potest pauper esse, qui non eget, qui non inhiat alieno, qui Deo
dives est? magis pauper ille est qui, quum multa habeat, plura desiderat. Dicam
tamen, quemadmodum sentio: nemo tam pauper potest esse, quam natus est. Aves
sine patrimonio vivunt, et in diem pascua pascuntur: et haec nobis tamen nata
sunt: quae omnia, si non concupiscimus, possidemus. Igitur, ut qui viam terit,
eo felicior quo levior incedit, ita beatior in hoc itinere vivendi, qui
paupertate se sublevat, non sub divitiarum onere suspirat. Et tamen facultates,
si utiles putaremus, a Deo posceremus: utique indulgere posset aliquantum,
cujus est totum. Sed nos contemnere malumus opes quam continere; innocentiam
magis cupimus, magis patientiam flagitamus; malumus nos bonos esse quam
prodigos. Et, quod corporis humana vitia sentimus et patimur, non est poena,
militia est. Fortitudo enim infirmitatibus roboratur, et calamitas saepius
disciplina virtutis est. Vires denique et mentis et corporis sine laboris
exercitatione torpescunt: omnes adeo vestri viri fortes, quos in exemplum praedicatis,
aerumnis suis incluti floruerunt. Itaque et nobis Deus nec non potest
subvenire, nec despicit, quum sit et omnium rector et amator suorum; sed in
adversis unumquemque explorat et examinat: ingenium singolorum periculis
pensitat; usque ad extremam mortem, voluntatem hominis sciscitatur, nihil sibi
posse perire securus. Itaque, ut aurum ignibus, sic nos discriminibus arguimur.</p>

<p>&nbsp;</p>

<h3>Caput XXXVII</h3>

<p>ARGUMENTUM.--<i>Digna Deo spectacula sunt, pro Christi confessione
iniquissime inflicti cruciatus. Quod quidem Octavius luculenter ostendit,
comparatione fortissimorum quorumdam ethnicorum cum sanctis martyribus
instituta. Spectaculis porro et pompis Christianos ideo non interesse declarat,
quia ea non minus impia quam crudelia esse certo certius noverant</i>.</p>

<p>Quam pulchrum spectaculum Deo, quum Christianus cum dolore congreditur, quum
adversum minas et supplicia et tormenta componitur; quum strepitum mortis et
horrorem carnificis irripiens inculcat; quum, libertatem suam adversus reges et
principes erigit, soli Deo, cujus est, cedit; quum triumphator et victor, ipsi
qui adversum se sententia dixit, stultat [impr. insultat]! Vicit enim qui quod
contendit obtinuit. Quis non miles sub oculis imperatoris audacius periculum
provocet? nemo enim praemium percipit ante experimentum: et imperator tamen,
quod non habet, non dat; non potest propagare vitam, potest honestare militiam.
At enim Dei miles nec in dolore deseritur, nec morte finitur. Sic Christianus
miser videri potest, non potest inveniri. Vos ipsi calamitosos viros fertis ad
coelum, Mucium Scaevolam, qui, quum errasset in regem, periisset in hostibus,
nisi dexteram perdidisset. Et quot ex nostris non dextram solum, sed totum
corpus uri, cremari, sine ullis ejulatibus, pertulerunt, quum dimitti
praesertim haberent in sua potestate? Viros cum Mucio, vel cum Aquilio aut
Regulo comparo? Pueri et mulierculae nostrae cruces et tormenta, feras et omnes
suppliciorum terriculas, inspirata patientia doloris, illudunt. Nec
intelligilis, o miseri, neminem esse qui, aut sine ratione velit poenam subire,
aut tormenta sine Deo posse sustinere. Nisi forte vos decipit, quod, Deum
nescientes, divitiis affluant, honoribus floreant, polleant potestatibus.
Miseri! in hoc altius tolluntur, ut decidant altius. Hi enim, ut victimae, ad
supplicium saginantur; ut hostiae ad poenam, coronantur. In hoc adeo quidam
imperiis ac dominationibus eriguntur, ut ingenium eorum perditae mentis
licentiae potestatis libere nundinentur: absque enim notitia Dei, quae potest
esse solida felicitas, quum mors sit somnio similis? antequam tenetur,
elabitur. Rex es? et tam times quam timeris: et, quamlibet sis multo comitatu
stipatus, ad periculum tamen solus es. Dives es? sed fortunae male creditur, et
magno viatico breve vitae iter non instruitur, sed oneratur. Fascibus et
purpuris gloriaris? vanus error hominis et inanis cultus dignitatis, fulgere
purpura, mente sordescere. Nobilitate generosus es? parentes tuos laudas? Omnes
tamen pari sorte nascimur; sola virtute distinguimur. Nos igitur qui moribus et
pudore censemur, merito malis voluptatibus et pompis vestris et spectaculis
abstinemus: quorum et de sacris originem novimus, et noxia blandimenta
damnamus. Nam in ludis curulibus, quis non horreat populi in se rixantis
insaniam? In gladiatoriis, homicidii disciplinam? In scenicis etiam non minor
furore turpitudo prolixior: nunc enim mimus vel exponit adulteria, vel
monstrat; nunc enervis histrio amorem dum fingit, infligit. Idem deos vestros,
induendo stupra, suspiria, odia, dedecorat. Idem, simulatis doloribus, lacrymas
vestras vanis gestibus et nutibus provocat. Sic homicidium in vero flagitatis,
in mendacio fletis.</p>

<p>&nbsp;</p>

<h3>Caput XXXVIII</h3>

<p>ARGUMENTUM. — <i>Ab Idolothytis quoque iidem abstinent, ne quis eos
existimet aut cedere daemoniis, aut suae religionis pudere. Non omnem vero florum
colorem odoremque aspernantur. Sparsis enim, solutis ac mollibus uti solent, ac
sertis colla complecti; sed mortui caput coronare, superfluum et inutile
censent. Eadem etiam tranquillitate qua vivunt, sepeliunt mortuos, coronam
aeternae felicitatis certissima spe exspectantes. Vera igitur eorum religio,
rejectis gentilium superstitionibus, ab omnibus est suscipienda</i>.</p>

<p>Quod vero sacrificiorum reliquias et pocula delibata contemnimus, non
confessio timoris est, sed verae libertatis assertio. Nam, etsi omne quod
nascitur, ut inviolabile Dei munus, nullo opere corrumpitur, abstinemus tamen,
ne quis existimet aut daemoniis, quibus libatum est, cedere, aut nostrae
religionis pudere. Quis autem ille qui dubitat vernis indulgere nos floribus,
quum capiamus et rosam veris et lilium, et quidquid aliud in floribus blandi
coloris et odoris est? His enim et sparsis utimur mollibus ac solutis, et
sertis colla complectimur. Sane, quod caput non coronamus, ignoscite. Auram
boni floris naribus ducere, non occipitio capillisve solemus haurire. Nec
mortuos coronamus. Ego vos in hoc magis miror, quemadmodum tribuatis exanimi,
aut non sentienti, facem, aut non sentienti, coronam; quum et beatus non egeat,
et miser non gaudeat floribus. At enim nos exsequias adornamus eadem tranquillitate
qua vivimus. Nec annectimus arescentem coronam, sed a Deo aeternis floribus
vividam sustinemus, qui et modesti, Dei nostri liberalitate securi, spem
futurae felicitatis, fide praesentis ejus majestatis animamur. Sic et beati
resurgimus, et futuri contemplatione viam vivimus. Proinde Socrates, scurra
atticus, viderit, nihil se scire confessus, testimonio licet fallacissimi
daemonis gloriosus: Arcesilas quoque et Carneades, et Pyrrho, et omnis
Academicorum multitudo deliberet: Simonides etiam, in perpetuum, comprehendi
nec [vulg. comperendinet;] Philosophorum supercilia contemnimus, quos
corruptores et adulteros novimus et tyrannos; et semper adversus sua vitia
facundos. Nos, non habitu, sapientiam, sed mente, praeferimus: non eloquimur
magna, sed vivimus: gloriamur nos consecutos; quod illi, summa intentione,
quaesiverunt, nec invenire potuerunt. Quid ingrati sumus? quid nobis invidemur,
si veritas Divinitatis, nostri temporis aetate, maturuit? Fruamur bono nostro,
et recti sententiam temperemus: cohibeatur superstitio, impietas expietur, vera
religio reservetur.</p>

<p>&nbsp;</p>

<h3>Caput XXXIX</h3>

<p>ARGUMENTUM. — <i>Haec porro quum perorasset Octavius, Minucius et Caecilius
aliquando ad silentium stupefacti intentos vultus tenebant. Et Minucius quidem
in Octavii admirationem raptus conticuit, apud se tacitus illa evolvens quae
audierat</i>.</p>

<p>Quum Octavius perorasset, aliquamdiu nos, ad silentium stupefacti, intentos
vultus tenebamus: et, quod ad me est, magnitudine admirationis evanui, quod ea
quae facilius est sentire quam dicere, et argumentis et exemplis et lectionum
auctoritatibus adornasset; et quod malevolos iisdem illis, quibus armantur,
philosophorum telis retudisset; ostendisset etiam veritatem, non tantummodo
facilem, sed et favorabilem.</p>

<p>&nbsp;</p>

<h3>Caput XL</h3>

<p>ARGUMENTUM. — <i>Caecilius vero exclamavit se ab Octavio victum, nunc
erroris esse victorem christianamque religionem jam tum profiteri; dilata
interim in diem crastinum pleniore fidei mysteriorum institutione</i>.</p>

<p>Dum isthaec igitur apud me tacitus revolvo, Caecilius erupit: Ego Octavio
meo plurimum quantum eadem tranquillitate qua vivimus, sed et mihi gratulor,
nec exspecto sententiam. Vicimus, et ita ut improbe usurpo victoriam: nam, ut
ille mei victor est, ita ego triumphator erroris. Itaque, quod pertineat ad
summam quaestionis, et de providentia fateor, et Deo cedo, et de sectae, jam
nostrae, sinceritate consentio. etiam nunc tamen aliqua consubsidunt non
obstrepentia veritati, sed perfectae institutioni necessaria: de quibus
crastino, quod jam sol occasui declivis est, ut de toto, congruentius,
promptius requiremus.</p>

<p>&nbsp;</p>

<h3>Caput XLI</h3>

<p>ARGUMENTUM. — <i>Postremo laeti omnes, hilaresque discedunt: Caecilius, quod
crediderit; Octavius, quod vicerit; Minucius autem, quod ille crediderit et hic
vicerit</i>.</p>

<p>At ego, inquam, prolixius omnium nostrum vice gaudeo, quod etiam Octavius
mihi vicerit, quum maxima judicandi mihi invidia detracta sit. Nec tamen possum
meritum ejus verborum laudibus repensare. Testimonium et hominis et unius
infirmum est. Habet Dei munus eximium, a quo et inspiratus oravit, et obtinuit
adjutus. Post haec laeti hilaresque discessimus, Caecilius, quod crediderit:
Octavius, gaudere quod vicerit: ego, et quod hic crediderit, et hic vicerit.</p>

<p>&nbsp;</p>

<p>&nbsp;</p>

<h2>Index capitum Dialogi Octavius inscripti,<br>
Marci Minucii Felicis</h2>

<h3>Argumentum</h3>

<p>In hoc dialogo Caecilius inducitur ethnicis superstitionibus addictus, qui
patrium et avitum deorum cultum a nemine deserendum, variis rationibus probare
conatur: neque ulli esse anxie de religione inquirendum; sed antiquam
retinendam, novam repudiandam. Contra vero Octavius, qui, impio illo cultu
rejecto, christianae professioni nomen cum Minucio Felice dederat, omnia
Caecilii argumenta sic funditus evertit, tantisque rationum momentis
christianae religionis veritatem demonstrat, ut Caecilius, gravissima disputatione
fractus ac plane convictus, veram religionem laeto gratantique animo fuerit
amplexatus. Ac primum quidem Caecilii sermonem pro deorum cultu exponit auctor.
Deinde vero Octavii responsionem ad singula orationis Caecilianae membra
subinfert.</p>

<p>Cap.&nbsp;I. Ab ipso Dialogi exordio narrat Minucius, quam jucunda eorum
quae sibi cum Octavio dum apud se Romae ageret contigerant, ac potissimum
hujusce disputationis recordatione oblectaretur.</p>

<p>Cap.&nbsp;II. Octavii Romam adventus forensium feriarum tempore, pergratus
Minucio. Utrique ad marina Ostiae balnea, adscito Minucii comite Caecilio, ire
placuit. Dum simul ad mare pergunt, Caecilius, conspecto Serapidis simulacro,
manum ori admovens, illud colit.</p>

<p>Cap.&nbsp;III. Superstitiosi hominis actum indigne ferens Octavius, Minucio
acriter exprobrat, hujus impii facinoris infamiam non minorem in ipsum, utpote
Caecilii hospitem, quam in eumdem Caecilium redundare.</p>

<p>Cap.&nbsp;IV. Subtristis Caecilius de hujusmodi objurgatione, qua sui causa
Octavius Minucium perstrinxit, petit ut sibi cum Octavio de suae religionis
veritate disputare liceat. Annuit cum socio suo Octavius; ac medius inter
Caecilium et Octavium sedet Minucius.</p>

<p>Cap.&nbsp;V. Disputationem suam aggreditur Caecilius. Et primum quidem omnia
in rebus humanis dubia et incerta esse asseverat: adeoque dolendum quod
Christiani, rudes plerumque ac illitterati, de summa rerum ac divina majestate
aliquid certi decernere audeant. Hinc nulla providentia mundum regi arguit,
concluditque satius esse traditis antiquis religionibus adhaerere.</p>

<p>Cap.&nbsp;VI. Quaelibet natio, ac Romani postmodum numina sua ita coluere,
ut eorum cultu supremum totius orbis terrae imperium fuerint assecuti.</p>

<p>Cap.&nbsp;VII. Auspicia et auguria Romana poenitenter omissa, observata
feliciter.</p>

<p>Cap.&nbsp;VIII. Minime ferenda Theodori, Diagorae ac Protagorae impia
temeritas, qui deorum religionem vel penitus tollere, vel saltem infirmare
voluere. At multo minus ferri debet latebrosa et lucifugax Christianorum natio,
qui deos despuunt; et dum mori post mortem timent, interim mori non timent.</p>

<p>Cap.&nbsp;IX. Christianorum religio stulta: hominem siquidem crucifixum
ipsumque hujus supplicii instrumentum venerantur. Asini caput colere, ipsamque
parentis sui naturam adorare dicuntur. De caede infantis et sanguine
initiantur: ac per impudentes tenebras, incerta sorte omnes permiscentur.</p>

<p>Cap.&nbsp;X. Quidquid colunt, magnopere occultare nituntur: nullas aras
habent, templa nulla, nulla nota simulacra. Deus illorum, sicuti et Judaeorum,
unicus esse fertur: quem quum nec videre nec ostendere queant, illum nihilominus
molestum, inquietum et praepostere curiosum arbitrantur.</p>

<p>Cap.&nbsp;XI. Futurum quoque asserunt totius mundi incendium; ac post
corporum nostrorum resurrectionem, justis beatissimae vitae, injustis maximarum
poenarum aeternitatem repromittunt.</p>

<p>Cap.&nbsp;XII. Quid autem ipsismet Christianis post mortem eventurum sit,
inde augurari possumus, quod nunc omni ope destituti, summis calamitatibus et
miseriis premuntur.</p>

<p>Cap.&nbsp;XIII. Concludit tandem Caecilius, repudiandam religionem novam;
nec de rebus dubiis temere pronuntiandum.</p>

<p>Cap.&nbsp;XIV. Non sine elati animi fastidio provocat Octavium Caecilius, ut
argumentis suis respondeat. Cui Minucius modeste respondet de sua haud mediocri
eloquentia, deque concinna orationis varietate non esse ipsi exsultandum: sed
singula ejus argumenta diligenter expendenda.</p>

<p>Cap.&nbsp;XV. Regerit Minucio Caecilius non sine aliqua laesi animi
significatione, ipsum religiosi judicis officio decedere, dum suae
disputationis vires infirmat. Integrum Octavio esse ea omnia quae in medium
protulerat, confutare.</p>

<p>Cap.&nbsp;XVI. Suam itaque orditur responsionem Octavius: seque veracium
verborum flumine amarissimam conviciorum labem diluturum confidit. Dehinc ad
infirmanda singula Caecilii argumenta digreditur. Primum itaque statuit, nemini
aegre ferendum quod Christiani, quamtumvis indocti, de coelestibus rebus
disputent: non enim disputantis auctoritas, sed disputationis ipsius veritas
est spectanda.</p>

<p>Cap.&nbsp;XVII. Fatetur quidem hominem debere se ipsum nosse: sed plane
negat hanc cognitionem ab eo posse comparari, quin antea rerum universitatem,
et Deum ipsum agnoscat. Ex ipsius autem mundi constitutione atque ornatu,
quisque ratione praeditus, compertum habet, eum a Deo conditum fuisse, atque ab
eo regi et administrari.</p>

<p>Cap.&nbsp;XVIII. Non solum autem universo mundo, sed singulis ejus partibus
Deus consulit. Unius autem Dei nutu omnia gubernari, terrenorum exemplo
imperiorum probatur. Quamvis autem ille &iuml;nfinitus et immensus, sibique
uni, quantus est, cognitus, a nobis nec videri nec nominari queat; ipsius tamen
claritas, si nominum tollantur additamenta, perspicitur.</p>

<p>Cap.&nbsp;XIX. Praeterea poetae illum divum hominumque parentem, omnium
rerum creatorem, mentem et spiritum appellarunt. Quin et ipsimet praestantiores
philosophi, eadem fere ac Christiani, de Deo uno sensere.</p>

<p>Cap.&nbsp;XX. Quod si Providentia mundus regitur, et unius Dei nutu
gubernatur, non nos debet antiquitas imperita rapere ad mutui consensus
errorem; quae nimirum fabellis suis delectata, ridiculas traditiones invexit.
Nec minus evidenter ostenditur insulsum impiumque semper fuisse deorum cultum;
dum mortalium antiquissimi suos reges, duces inclytos artiumque inventores, ob
praeclara illorum facinora, non secus ac deos venerati sunt.</p>

<p>Cap.&nbsp;XXI. Idque confirmat Octavius Euhemeri, Prodici, Persei, et
Alexandri Magni testimonio, a quibus deorum patria, dies natales, sepulchra
recensentur. Exponit praeterea deorum tristes exitus, fata et funera. Ad haec
ineptias putidasque nugas ridet, quas de suorum deorum forma et figura ethnici
venditant.</p>

<p>Cap.&nbsp;XXII. Has porro fabulas ab imperitis hominibus primum traditas,
alii deinceps celebrarunt, ac poetae potissimum, qui haud parum veritati sua
auctoritate nocuere. Atque hujusmodi figmentis et mendaciis dulcioribus
corrumpuntur ingenia puerorum, qui proinde in iis miseri consenescunt: cum
alioquin sit veritas obvia, sed requirentibus.</p>

<p>Cap.&nbsp;XXIII. Quamvis ethnici reges suos mortales agnoscant, illos tamen
deos fingunt, vel ipsis invitis; non ad fidem numinis, sed ad honorem emeritae
posteritatis. Atqui verus Deus neque ortum habet, neque occasum. Deorum deinde
imagines et simulacra Octavius exagitat.</p>

<p>Cap.&nbsp;XXIV. Brevi insuper inductione demonstrat, quantum in celebrandis
quorumdam deorum mysteriis ridiculi, obsceni crudelesque ritus observarentur.</p>

<p>Cap.&nbsp;XXV. Dehinc ostendit, a Caecilio perperam jactitari Romanos, qui
totius orbis imperio potiti fuerint, hujusmodi superstitionibus rite
observatis. Atqui Romani in ortu suo et scelere collecti, et immanitatis
terrore creverunt. Igitur Romani non ideo tanti, quod religiosi; sed quod
impune sacrilegi.</p>

<p>Cap.&nbsp;XXVI. Ex avium porro auspiciis atque auguriis vibratum leviter a
Caecilio telum, contra ipsum Octavius Reguli, Mancini, Pauli atque Caesaris
exempla retorquet. Non magis item validam esse petitam ex oraculis argumentationem,
aliis exemplis demonstrat.</p>

<p>Cap.&nbsp;XXVII. Quod ut solide praestet, rem altius et a prima sua origine
repetit. Nimirum erroris fons iste: daemones sub statuis et imaginibus
delitescunt, commorantur in fanis, extorum fibras animant, avium volatus
gubernant, fortes regunt, oracula fundunt, falsis involuta responsis.
Verumtamen haec non a Deo, sed a se ipsis facta fuisse fateri coguntur, cum a
Christianis per Deum verum adjurati, ab obsessis corporibus fugantur. Hinc vero
Christianos de proximo fugitant; tantumque gentilium in eos excitant odium, ut
illos ante incipiant odisse, quam nosse: ne cognitos aut imitari possint, aut
damnare non possint.</p>

<p>Cap.&nbsp;XXVIII. Neque odium solum, sed nefanda etiam illis inferunt
crimina, quae a nemine probari hactenus potuerunt. Sic est negotium daemonum.
Ab ipsis enim rumor falsus et seritur, et fovetur. Invictissime autem
demonstrat Octavius, Christianos sacrilegii, incestus, stupri, parricidii tam
falso insimulari, quam certum verumque erat eadem prorsus crimina, aut his
omnino similia atque majora, ab ipsismet ethnicis reapse committi.</p>

<p>Cap.&nbsp;XXIX. Nec magis verum hominem cruci propter sua crimina affixum a
Christianis coli. Nam eum non modo innocentem, sed Deum etiam esse merito
credunt. Contra vero ethnici regum in deos a se adscriptorum invocant numina,
ad imagines supplicant, eorumque genios implorant.</p>

<p>Cap.&nbsp;XXX. Impudentissimam quoque esse de potato a Christianis infantis
a se occisi sanguine calumniam evincit Octavius. Ethnici vero, inquit et pueros
recens natos crudeliter exponunt, et priusquam nascantur, crudeli necant
abortu. Christianis homicidium nec videre fas, nec audire.</p>

<p>Cap.&nbsp;XXXI. Ab omni etiam verisimilitudine tam alienum est quod
Christianis objicitur, pollutum incesto convivium quam constat incesti reos
revera esse gentiles. Christianorum convivia non tantum pudica, sed et sobria.
Tantum denique abest incesti cupido, ut nonnuliis rubori sit etiam pudica
conjunctio.</p>

<p>Cap.&nbsp;XXXII. Neque dici potest, Christianos occultare quod colunt,
quoniam nulla delubra, nullasque aras habent. Persuasum siquidem ipsis est, non
posse Deum ullo templo circumscribi, aut fingi illius simulacrum. Ubique autem
praesens omnia videt, etiam secretiores mentis nostrae cogitationes; ac prope
cum illo, et in ejus vivimus sinu.</p>

<p>Cap.&nbsp;XXXIII. Quod si tamen Deus Judaeis nihil profuisse dicatur, certe
Judaicorum annalium scriptores testes locupletissimi sunt, illos prius Deum
deseruisse, quam ab ipso fuisse desertos.</p>

<p>Cap.&nbsp;XXXIV. Nihil autem mirum, si mundus hic igne tandem sit
absumendus: omnia siquidem quae initium, eadem et finem habent. Neque a
sententia de mundi incendio abhorrent antiqui philosophi. Constat tamen Deum
posse hominem quem ex nihilo finxit, ex morte excitare ad vitam. Resurrectionem
autem futuram omnis natura meditatur.</p>

<p>Cap.&nbsp;XXXV. Ostendit deinde Octavius, justos piosque homines sempiterna
felicitate donandos: injustos vero poenis afficiendos aeternis. Tum luculenter
demonstrat multo sanctiores esse Christianorum mores, quam ethnicorum.</p>

<p>Cap.&nbsp;XXXVI. Nec minus perspicue docet fatum nihil aliud esse quam quod
fatus est Deus. Mens libera est: et ideo actus hominis, non nativitas
judicatur. Posthaec manifestissimum facit, exprobratam Christianis pauperiem,
non infamiam esse, sed gloriam: et quod corporis mala patiantur, non esse poenam,
sed militiam.</p>

<p>Cap.&nbsp;XXXVII. Digna Deo spectacula sunt, pro Christi confessione
iniquissime inflicti cruciatus. Quod quidem Octavius luculenter ostendit,
comparatione fortissimorum quorumdam ethnicorum cum sanctis martyribus
instituta. Spectaculis porro et pompis Christianos ideo non interesse declarat,
quia ea non minus impia quam crudelia esse certo certius noverant.</p>

<p>Cap.&nbsp;XXXVIII. Ab idolothytis quoque iidem abstinent, ne quis eos
existimet aut cedere daemoniis, aut suae religionis pudere. Non omnem vero
florum colorem odoremque adspernantur. Sparsis enim, solutis ac mollibus uti
solent, ac sertis colla complecti: sed mortu caput coronare, superfluum et
inutile censent. Eadem etiam tranquillitate qua vivunt, sepeliunt mortuos,
coronam aeternae felicitatis certissima spe exspectantes. Vera igitur eorum
religio, rejectis gentilium superstitionibus, ab omnibus est suscipienda.</p>

<p>Cap.&nbsp;XXXIX. Haec porro quum perorasset Octavius, Minucius et Caecilius
aliquamdiu ad silentium stupefacti, intentos vultus tenebant. Et Minucius,
quidem in Octavii admirationem raptus conticuit, apud se tacitus illa evolvens
quae audierat.</p>

<p>Cap.&nbsp;XL. Caecilius vero exclamavit se ab Octavio victum, nunc erroris
esse victorem, Christianamque religionem jam tum profiteri: dilata interim in
diem crastinum pleniore fidei mysteriorum institutione.</p>

<p>Cap.&nbsp;XLI. Postremo, laeti omnes hilaresque discedunt: Caecilius, quod
crediderit: Octavius, quod vicerit: Minucius autem quod ille crediderit, et hic
vicerit.</p>



</body>
</html>
