<!-- http://khazarzar.skeptik.net/books/melitog.htm -->

<html>
<head>
<title>Melito. De pascha - Greek</title>
<meta http-equiv=Content-Type content="text/html; charset=utf-8">
<meta content="Ruslan Khazarzar" name="author">
<meta content="Library of Ruslan Khazarzar, Melito, Greek" name="keywords">
<meta content="Melito, De Pascha" name="description">

<style type="text/css">
<!--
body {background-color:#ffffff;color:#000000;margin:2.0em}
h1   {font-family:"Palatino Linotype,Arial Unicode MS,Code2000";font-size:24pt;margin-bottom:24pt;margin-top:24pt;text-align:center}
h2   {font-family:"Palatino Linotype,Arial Unicode MS,Code2000";font-size:20pt;margin-bottom:20pt;margin-top:20pt;text-align:center}
h3   {font-family:"Palatino Linotype,Arial Unicode MS,Code2000";font-size:16pt;margin-bottom:16pt;margin-top:16pt;text-align:center}
h4   {font-family:"Palatino Linotype,Arial Unicode MS,Code2000";font-size:15pt;margin-bottom:12pt;margin-top:12pt;text-align:center}
p    {font-family:"Palatino Linotype,Arial Unicode MS,Code2000";font-size:14pt;margin-bottom:5pt;margin-top:5pt;text-align:justify;text-indent:35pt}
p.m  {font-family:"Palatino Linotype,Arial Unicode MS,Code2000";font-size:13pt;margin-bottom:0pt;margin-top:0pt;text-align:justify;text-indent:35pt}
p.r  {font-family:"Palatino Linotype,Arial Unicode MS,Code2000";font-size:13pt;margin-bottom:0pt;margin-top:0pt;text-align:right;text-indent:0pt}
p.s  {font-family:"Palatino Linotype,Arial Unicode MS,Code2000";font-size:12pt;margin-bottom:0pt;margin-top:0pt;text-align:justify;text-indent:0pt}
p.c  {font-family:"Palatino Linotype,Arial Unicode MS,Code2000";font-size:13pt;margin-top:0pt;margin-bottom:0pt;text-align:center;text-indent:0pt}
//-->
</style>
</head>

<body>

<table border="0" cellPadding="0" cellSpacing="0" width="100%">
<tr>
<td align="center" bgcolor="#0000ee" valign="top">
<a href="index.htm" target="_top" title="Library of Ruslan Khazarzar">
<img border="0" src="img/t.gif"></a></td>
</tr>
</table>

<p>&nbsp;</p>

<h1>ΜΕΛΙΤΩΝΟΣ<br>
ΠΕΡΙ ΠΑΣΧΑ</h1>

<p>&nbsp;Ἡ μὲν γραφὴ τῆς Ἑβραϊκῆς ἐξόδου ἀνέγνωσται,</p>

<p>καὶ τὰ ῥήματα τοῦ μυστηρίου διασεσάφηται·</p>

<p>&nbsp;πῶς τὸ πρόβατον θύεται</p>

<p>&nbsp;καὶ πῶς ὁ λαὸς σῴζεται.</p>

<p>&nbsp;Τοίνυν ξύνετε, ὦ ἀγαπητοί· οὕτως ἐστὶν</p>

<p>&nbsp;&nbsp;καινὸν καὶ παλαιόν,</p>

<p>&nbsp;&nbsp;ἀΐδιον καὶ πρόσκαιρον,</p>

<p>&nbsp;&nbsp;φθαρτὸν καὶ ἄφθαρτον,</p>

<p>&nbsp;&nbsp;θνητὸν καὶ ἀθάνατον</p>

<p>&nbsp;τὸ τοῦ πάσχα μυστήριον·</p>

<p>&nbsp;παλαιὸν μὲν κατὰ τὸν νόμον,</p>

<p>&nbsp;&nbsp;καινὸν δὲ κατ[ὰ τὸν] λόγον,</p>

<p>&nbsp;πρόσκαιρον διὰ τὸν [τύπον],</p>

<p>&nbsp;&nbsp;ἀΐδιον διὰ τὴν χάριν,</p>

<p>&nbsp;φθαρτ[ὸν διὰ τὴν] τοῦ προβάτου σφαγήν,</p>

<p>&nbsp;&nbsp;ἄφθαρτον [διὰ τὴν] τοῦ κυρίου ζωήν, &nbsp;</p>

<p>&nbsp;θνητὸν διὰ τὴν &lt;[ἐν τῇ γῇ]&gt; ταφήν,</p>

<p>&nbsp;&nbsp;ἀθάνατον δ[ιὰ τ]ὴν ἐκ [νεκρῶν] ἀνάστασιν·</p>

<p>&nbsp;παλαιὸς [μὲν ὁ νόμος],</p>

<p>&nbsp;&nbsp;[καινὸς δὲ ὁ] λόγος,</p>

<p>&nbsp;πρόσκαιρο[ς ὁ τύπος],</p>

<p>&nbsp;&nbsp;[ἀΐδιος ἡ χάρις],</p>

<p>&nbsp;[φ]θα[ρτὸν τὸ πρόβατον],</p>

<p>&nbsp;&nbsp;[ἄφθαρτος ὁ κύριος],</p>

<p>&nbsp;[σφαγεὶς ὡς ἀμνός],</p>

<p>&nbsp;&nbsp;[ἀναστὰς ὡς θεός].</p>

<p>&nbsp;[Καὶ γὰρ «ὡς πρόβατον εἰς σφαγὴν ἤχθη]«,</p>

<p>&nbsp;&nbsp;[ἀλλ' οὐδὲ πρόβατον ἦν]·</p>

<p>&nbsp;[καὶ ὡς ἀμνὸς ἄφωνος],</p>

<p>&nbsp;&nbsp;[ἀλ]λ' οὐδὲ ἀμνὸς ἦν·</p>

<p>&nbsp;ὁ μὲν γὰρ τύπος [ἐγένετο],</p>

<p>&nbsp;&nbsp;[ἡ] δὲ ἀλήθεια ηὑρίσκετο.</p>

<p>Ἀντὶ γὰρ τοῦ [ἀμνοῦ θε]ὸς ἐγένετο</p>

<p>&nbsp;καὶ ἀντὶ τοῦ προβάτου ἄν[θρωπ]ος,</p>

<p>&nbsp;[ἐ]ν δὲ τῷ ἀνθρώπῳ Χριστός,</p>

<p>&nbsp;ὃς κεχώρηκεν [τὰ] πάντα.</p>

<p>&nbsp;Ἡ γοῦν τοῦ προβάτου σφαγὴ</p>

<p>&nbsp;καὶ ἡ τοῦ πάσχα πομπὴ</p>

<p>&nbsp;καὶ ἡ τοῦ νόμου γραφὴ</p>

<p>εἰς Χριστὸν Ἰησοῦν κεχώρηκεν, &nbsp;</p>

<p>δι' ὃν τὰ πάντα ἐν τῷ πρεσβυτέρῳ νόμῳ ἐγένετο,</p>

<p>μᾶλλον δὲ ἐν τῷ νέῳ λόγῳ.</p>

<p>&nbsp;Καὶ γὰρ ὁ νόμος λόγος ἐγένετο</p>

<p>&nbsp;καὶ ὁ παλαιὸς καινός,</p>

<p>&nbsp;&nbsp; - συνεξελθὼν ἐκ Σιὼν καὶ Ἰερουσαλήμ -&nbsp;</p>

<p>&nbsp;καὶ ἡ ἐντολὴ χάρις,</p>

<p>&nbsp;καὶ ὁ τύπος ἀλήθεια,</p>

<p>&nbsp;καὶ ὁ ἀμνὸς υἱός,</p>

<p>&nbsp;καὶ τὸ πρόβατον ἄνθρωπος,</p>

<p>&nbsp;καὶ ὁ ἄνθρωπος θεός.</p>

<p>&nbsp;Ὡς γὰρ υἱὸς τεχθείς,</p>

<p>&nbsp;καὶ ὡς ἀμνὸς ἀχθείς,</p>

<p>καὶ ὡς πρόβατον σφαγείς,</p>

<p>&nbsp;καὶ ὡς ἄνθρωπος ταφείς,</p>

<p>&nbsp;ἀνέστη ἐκ νεκρῶν ὡς θεός,</p>

<p>&nbsp;φύσει θεὸς ὢν καὶ ἄνθρωπος.</p>

<p>Ὅς ἐστιν τὰ πάντα·</p>

<p>&nbsp;καθ' ὃ κρίνει νόμος,</p>

<p>&nbsp;καθ' ὃ διδάσκει λόγος,</p>

<p>&nbsp;καθ' ὃ σῴζει χάρις,</p>

<p>&nbsp;καθ' ὃ γεννᾷ πατήρ,</p>

<p>&nbsp;καθ' ὃ γεννᾶται υἱός,</p>

<p>&nbsp;καθ' ὃ πάσχει πρόβατον,</p>

<p>&nbsp;καθ' ὃ θάπτεται ἄνθρωπος,</p>

<p>&nbsp;καθ' ὃ ἀνίσταται θεός.</p>

<p>Οὗτός ἐστιν Ἰησοῦς ὁ Χριστός,</p>

<p>«ᾧ ἡ δόξα εἰς τοὺς αἰῶνας. Ἀμήν.»</p>

<p>Τοῦτό ἐστιν τὸ τοῦ πάσχα μυστήριον, &nbsp;</p>

<p>καθὼς ἐν τῷ νόμῳ γέγραπται,</p>

<p>ὡς μικρῷ πρόσθεν ἀνέγνωσται.</p>

<p>&nbsp;Διηγήσομαι δὲ τὰ ῥήματα τῆς γραφῆς, πῶς ὁ θεὸς ἐντέλλε-</p>

<p>ται Μωυσεῖ ἐν Αἰγύπτῳ, ὁπόταν βούλεται</p>

<p>&nbsp;τὸν μὲν Φαραὼ δῆσαι ὑπὸ μάστιγα,</p>

<p>&nbsp;τὸν δὲ Ἰσραὴλ λῦσαι ἀπὸ μάστιγος</p>

<p>διὰ χειρὸς Μωυσέως.</p>

<p>&nbsp;»Ἰδοὺ γὰρ, φησίν, λήμψῃ ἄσπιλον ἀμνὸν καὶ ἄμωμον,</p>

<p>&nbsp;καὶ ἑσπέρας σφάξεις αὐτὸν με[τὰ] τῶν υἱῶν Ἰσραήλ,</p>

<p>&nbsp;καὶ νύκτωρ ἔδεσθε αὐτὸν [με]τὰ σπουδῆς,</p>

<p>&nbsp;καὶ ὀστοῦν οὐ συντρίψετε αὐτοῦ.</p>

<p>&nbsp;[Οὕτως, φ]ησίν, ποιήσεις·</p>

<p>&nbsp;ἐν μιᾷ νυκτὶ ἔδε[σθε α]ὐτὸν κατὰ πατριὰς καὶ δήμους,</p>

<p>&nbsp;[περιε]ζωσμένοι τὰς ὀσφύας ὑμῶν</p>

<p>&nbsp;[καὶ αἱ ῥάβ]δοι ἐν ταῖς χερσὶν ὑμῶν.</p>

<p>&nbsp;Ἔστιν [γὰρ τοῦτ]ο πάσχα κυρίου,</p>

<p>&nbsp;μνημόσυνον αἰώ[νιον τοῖς υἱο]ῖς Ἰσραήλ.</p>

<p>&nbsp;Λαβόντες δὲ τὸ τοῦ προ[βάτου αἷμα]</p>

<p>&nbsp;[χρίσατε] τὰ πρόθυρα τῶ[ν οἰκιῶν ὑμῶν] &nbsp;</p>

<p>&nbsp;[τιθέντες ἐπὶ τοὺς σταθμοὺς τῆς εἰσόδου τὸ σημεῖ]-</p>

<p>&nbsp;&nbsp;[ον τοῦ αἵματος εἰς δυσωπίαν τοῦ ἀγγέλου].</p>

<p>&nbsp;[Ἰδοὺ γὰρ, πατάξω Αἴγυπτον καὶ ἐν μιᾷ νυκτὶ ἀτεκ]-</p>

<p>&nbsp;[νω]θήσεται ἀπὸ κτήνους ἕως ἀν[θρώπου].»</p>

<p>&nbsp;Τότε Μωυσῆς σφάξας τὸ πρό[βατον]</p>

<p>&nbsp;[καὶ] νύκτωρ διατελέσας τὸ μυ[στήριον με]τὰ τῶν υἱῶν</p>

<p>&nbsp;&nbsp;Ἰσραὴλ</p>

<p>&nbsp;ἐσφράγισεν [τὰς τῶν] οἰκιῶν θύρας</p>

<p>&nbsp;εἰς φρουρὰν τοῦ λ[αοῦ]</p>

<p>&nbsp;[καὶ] εἰς δυσωπίαν τοῦ ἀγγέλου.</p>

<p>Ὁπότ[ε δὲ τὸ πρό]βατον σφάζεται</p>

<p>&nbsp;καὶ τὸ πάσχα βιβρώ[σκε]ται</p>

<p>&nbsp;καὶ τὸ μυστήριον τελεῖται</p>

<p>&nbsp;καὶ ὁ λαὸς εὐφραίνεται</p>

<p>&nbsp;καὶ ὁ Ἰσραὴλ σφραγίζεται,</p>

<p>τότε ἀφίκεται ὁ ἄγγελος πατάσσειν Αἴγυπτ[ον].</p>

<p>&nbsp;Τὴν ἀμύητον τοῦ μυστηρίου,</p>

<p>&nbsp;τὴν ἄμοιρον τοῦ πάσχα,</p>

<p>&nbsp;τὴν ἀσφράγιστον τοῦ αἵματος,</p>

<p>&nbsp;τὴν ἀφρούρητον τοῦ πνεύματος,</p>

<p>&nbsp;τὴν ἔχθραν,</p>

<p>&nbsp;τὴν ἄπιστον</p>

<p>ἐν μιᾷ νυκτὶ πατάξας ἠτέκνωσεν.</p>

<p>Περιελθὼν γὰρ τὸν Ἰσραὴλ ὁ ἄγγελος καὶ ἰδὼν ἐσφρα-</p>

<p>γισμένον τῷ τοῦ προβάτου αἵματι, ἦλθεν ἐπ' Αἴγυπτον,</p>

<p>καὶ τὸν σκληροτράχηλον Φαραὼ διὰ πένθους ἐδάμασεν,</p>

<p>ἐνδύσας αὐτὸν οὐ στόλην φαιὰν οὐδὲ πέπλον περιεσχις-</p>

<p>μένον, ἀλλ' ὅλην Αἴγυπτον περιεσχισμένην, πενθοῦσαν</p>

<p>ἐπὶ τοῖς πρωτοτόκοις αὐτῆς. &nbsp;</p>

<p>Ὅλη γὰρ Αἴγυπτος, γενηθεῖσα</p>

<p>&nbsp;ἐν πόνοις καὶ πληγαῖς,</p>

<p>&nbsp;ἐν δάκρυσιν καὶ κοπετοῖς,</p>

<p>ἀφίκετο πρὸς Φαραὼ ὅλη πενθήρης,</p>

<p>&nbsp;οὐ μόνον τῷ σχήματι,</p>

<p>&nbsp;ἀλλὰ καὶ τῇ ψυχῇ, περιεσχισμένη</p>

<p>&nbsp;οὐ μόνον τὰς στόλας τῆς περιβολῆς,</p>

<p>&nbsp;ἀλλὰ καὶ τοὺς μαστοὺς τῆς τρυφῆς.</p>

<p>Ἦν δὲ καινὸν θέαμα ἰδεῖν,</p>

<p>&nbsp;ἔνθα κοπτομένους,</p>

<p>&nbsp;ἔνθα κωκύοντας,</p>

<p>&nbsp;καὶ μέσον Φαραὼ πενθήρη,</p>

<p>&nbsp;ἐπὶ σάκκῳ καὶ σποδῷ καθήμενον,</p>

<p>&nbsp;περιβεβλημένον τὸ [ψηλα]φητὸν σκότος ὡς ἱμά[τιον]</p>

<p>&nbsp;&nbsp;[πενθι]κόν,</p>

<p>&nbsp;περιεζωσμένον ὅλ[ην Αἴγυπτον] ὡς κιθῶνα πένθους.</p>

<p>[Ἦν γὰρ περικει]μένη Αἴγυπτος τὸν Φα[ραὼ ὡς περι]βολὴ</p>

<p>κωκυτοῦ.</p>

<p>Τοι[οῦτ]ος [ὑφάνθη κιθὼν τῷ] τυραννικῷ σώματι,</p>

<p>τ[οιαύτην ἐνέδυς]εν στολὴν τ[ὸν σκληρὸν Φαρα]ὼ ὁ [τῆς]</p>

<p>&nbsp;[δικαιοσύνης ἄγγελος· πένθος πικρὸν]</p>

<p>&nbsp;&nbsp;&nbsp;[καὶ σκότος ψηλαφητὸν]</p>

<p>&nbsp;&nbsp;&nbsp;[καὶ ἀτεκνίαν].</p>

<p>[Καὶ ἦν ἐπὶ τῶν πρωτοτόκων αὐτῆς· ἦν γὰρ ταχινὸς καὶ]</p>

<p>[ἀκόρεστ]ος ὁ τῶν πρωτοτόκων θάνατος.</p>

<p>&nbsp;Ἦν [δὲ καιν]ὸν τρόπαιον ἰδεῖν ἐπὶ τῶν πιπτ[όντων]</p>

<p>&nbsp;&nbsp;[νε]κρῶν ἐν μιᾷ ῥοπῇ.</p>

<p>&nbsp;&nbsp;Καὶ ἐγένετο τοῦ θανάτου τροφὴ</p>

<p>&nbsp;&nbsp;ἡ τῶν κειμένων τροπή. &nbsp;</p>

<p>&nbsp;Καινὴν δὲ συμφοράν, ἐὰν ἀκούσητε, θαυμάσετε. Τάδε γὰρ</p>

<p>περιέσχεν τοὺς Αἰγυπτίους,</p>

<p>&nbsp;&nbsp;νὺξ μακρὰ καὶ σκότος ψηλαφητὸν</p>

<p>&nbsp;&nbsp;καὶ θάνατος ψηλαφῶν</p>

<p>&nbsp;&nbsp;καὶ ἄγγελος ἐκθλίβων</p>

<p>&nbsp;&nbsp;καὶ ᾅδης καταπίνων</p>

<p>&nbsp;&nbsp;τοὺς πρωτοτόκους αὐτῶν.</p>

<p>&nbsp;Τὸ δὲ καινότερον καὶ φοβερώτερον ἀκοῦσαι ἔχετε.</p>

<p>&nbsp;&nbsp;Ἐν τῷ ψηλαφητῷ σκότει ὁ ἀψηλάφητος θάνατος</p>

<p>&nbsp;&nbsp;&nbsp;ἐκρύβετο,</p>

<p>&nbsp;&nbsp;καὶ τὸ μὲν σκότος ἐψηλάφων οἱ δυστυχεῖς</p>

<p>&nbsp;&nbsp;&nbsp;Αἰγύπτιοι,</p>

<p>&nbsp;&nbsp;ὁ δὲ θάνατος ἐξεραυνῶν ἐψηλάφα τοὺς πρωτοτό-</p>

<p>&nbsp;&nbsp;&nbsp;κους τῶν Αἰγυπτίων τοῦ ἀγγέλου κελεύοντος.</p>

<p>Εἴ τις οὖν ἐψηλάφα τὸ σκότος,</p>

<p>&nbsp;ὑπὲρ τοῦ θανάτου ἐξήγετο.</p>

<p>Εἴ τις πρωτότοκος χειρὶ σκοτεινὸν σῶμα ἐναγκαλισά-</p>

<p>&nbsp;μενος,</p>

<p>&nbsp;τῇ ψυχῇ ἐκδειματωθεὶς οἰκτρὸν καὶ φοβερὸν ἀνε-</p>

<p>&nbsp;βόησεν· «Τίνα κρατεῖ ἡ δεξιά μου;</p>

<p>&nbsp;&nbsp;Τίνα τρέμει ἡ ψυχή μου;</p>

<p>&nbsp;&nbsp;Τίς μοι σκοτεινὸς περίκειται ὅλῳ τῷ σώ-</p>

<p>&nbsp;&nbsp;&nbsp;ματι;</p>

<p>&nbsp;&nbsp;Εἰ μὲν πατήρ, βοήθησον,</p>

<p>&nbsp;&nbsp;εἰ δὲ μήτηρ, συμπάθησον,</p>

<p>&nbsp;&nbsp;εἰ δὲ ἀδελφός, προσλάλησον,</p>

<p>&nbsp;&nbsp;εἰ δὲ φίλος, εὐστάθησον,</p>

<p>&nbsp;&nbsp;εἰ δὲ ἐχθρός, ἀπαλλάγηθι,</p>

<p>&nbsp;&nbsp;ὅτι πρωτότοκος ἐγώ.» &nbsp;</p>

<p>Πρὸ δὲ τοῦ σιωπῆσαι τὸν πρωτότοκον, ἡ μακρὰ σιω[πὴ]</p>

<p>κατέσχεν αὐτὸν προσειποῦσα· «Πρωτότοκος ἐμὸς εἶ·</p>

<p>ἐγώ σοι πέπρωμαι ἡ τοῦ θα[νάτου] σιωπή.»</p>

<p>&nbsp;Ἕτερος δέ τις πρωτότοκος, νοήσας τὴν τῶν πρωτοτό-</p>

<p>κων ἅλωσιν, ἑαυτὸν ἀπηρνεῖτο, ἵνα μὴ θάνῃ πικρῶς·</p>

<p>«Οὔκ εἰμι πρωτότοκος, τρί[τῳ γεγέννημαι] καρπῷ.» Ὁ δὲ</p>

<p>ψευσθῆναι [μὴ δ]υνάμ[ενος] τοῦ πρωτοτόκου προς[ήπτετο]·</p>

<p>[πρην]ὴς δὲ ἔπιπτε σιγῶν.</p>

<p>&nbsp;[Ὑπὸ δὲ μιὰν ῥοπ]ὴν ὁ πρωτότοκος κ[αρπὸς τῶν Αἰ]-</p>

<p>[γυπ]τίων ἀπώλε[το. Ὁ πρωτόσπορος, ὁ πρωτότοκος, ὁ πο]-</p>

<p>[θητός, ὁ περιψηκτὸς ἐδαφίσθη χαμαί, οὐχ ὁ τῶν ἀν]-</p>

<p>[θρώπων μόνον, ἀλλὰ καὶ τῶν ἀλόγων] ζῴων.</p>

<p>&nbsp;Μύκημα δὲ ἐν τοῖ[ς πεδίοις] τῆς γῆς ἠκούετο ἀ-</p>

<p>ποδυρομ[ένων κτηνῶν] ἐπὶ τῶν τροφίμων αὐτῶν· κα[ὶ γὰρ]</p>

<p>[δάμαλις] ὑπόμοσχος καὶ ἵππος ὑπόπωλ[ος καὶ τὰ] λοιπὰ</p>

<p>κτήνη λοχευόμενα καὶ ς[παργῶν]τα πικρὸν καὶ ἐλεει-</p>

<p>νὸν ἀπωδύρο[ντο ἐπὶ] τῶν πρωτοτόκων καρπῶν.</p>

<p>&nbsp;Οἰμωγὴ δὲ καὶ κοπετὸς ἐπὶ τῇ τῶν ἀνθρώπων [ἀπω]- </p>

<p>λείᾳ ἐγένετο, ἐπὶ τῇ τῶν πρωτοτόκων νε[κρῶν]. Ὅλη γὰρ</p>

<p>ἐπώζεσεν Αἴγυπτος ἀπὸ τῶν ἀτάφων σωμάτων.</p>

<p>&nbsp;Ἦν δὲ θεάσασθαι φοβερὸν θέαμα, τῶν Αἰγυπτίων μη-</p>

<p>τέρας λυσικόμους, πατέρας λυσίφρονας, δεινὸν ἀνακω-</p>

<p>κύοντας τῇ Αἰγυπτιακῇ φωνῇ· «Δυστυχεῖς ἠτεκνώμεθα</p>

<p>ὑπὸ μίαν ῥοπὴν ἀπὸ τοῦ πρωτοτόκου καρποῦ.» Ἦσαν δὲ</p>

<p>ἐπὶ μαστῶν κοπτόμενοι, χερσὶν τύπτοντες κροτήματα ἐπὶ</p>

<p>τῆς τῶν νεκρῶν ὀρχήσεως.</p>

<p>&nbsp;Τοιαύτη συμφορὰ περιέσχεν Αἴγυπτον, ἄφνω δὲ ἠτέκ-</p>

<p>νωσεν αὐτήν. &nbsp;</p>

<p>&nbsp;Ἦν δὲ ὁ Ἰσραὴλ φρουρούμενος ὑπὸ τῆς τοῦ προ-</p>

<p>&nbsp;&nbsp;βάτου σφαγῆς,</p>

<p>&nbsp;καί γε συνεφωτίζετο ὑπὸ τοῦ χυθέντος αἵματος,</p>

<p>&nbsp;καὶ τεῖχος ηὑρίσκετο τοῦ λαοῦ ὁ τοῦ προβάτου</p>

<p>&nbsp;&nbsp;θάνατος.</p>

<p>Ὢ μυστηρίου καινοῦ καὶ ἀνεκδιηγήτου·</p>

<p>&nbsp;ἡ τοῦ προβάτου σφαγὴ ηὑρίσκετο τοῦ Ἰσραὴλ σω-</p>

<p>&nbsp;&nbsp;τηρία,</p>

<p>&nbsp;καὶ ὁ τοῦ προβάτου θάνατος ζωὴ τοῦ λαοῦ ἐγένε-</p>

<p>&nbsp;&nbsp;το,</p>

<p>&nbsp;καὶ τὸ αἷμα ἐδυσώπησεν τὸν ἄγγελον.</p>

<p>Λέγε μοι, ὦ ἄγγελε, τί ἐδυσωπήθης,</p>

<p>&nbsp;τὴν τοῦ προβάτου σφαγὴν</p>

<p>&nbsp;&nbsp;ἢ τὴν τοῦ κυρίου ζωήν,</p>

<p>&nbsp;τὸν τοῦ προβάτου θάνατον</p>

<p>&nbsp;&nbsp;ἢ τὸν τοῦ κυρίου τύπον,</p>

<p>&nbsp;τὸ τοῦ προβάτου αἷμα</p>

<p>&nbsp;&nbsp;ἢ τὸ τοῦ κυρίου πνεῦμα;</p>

<p>Δῆλος εἶ δυσωπηθεὶς εἰδὼν</p>

<p>&nbsp;[τὸ] τοῦ κυρίου μυστήριον</p>

<p>&nbsp;&nbsp;ἐν τῷ προβάτῳ γινόμενον,</p>

<p>&nbsp;τὴν τοῦ κυρίου ζωὴν</p>

<p>&nbsp;&nbsp;ἐν τῇ τοῦ προβάτου σφαγῇ,</p>

<p>&nbsp;τὸν τοῦ κυρίου τύπον</p>

<p>&nbsp;&nbsp;ἐν τῷ τοῦ προβάτου θανά[τῳ].</p>

<p>Διὰ τοῦτο οὐκ ἐπάταξας τὸν Ἰσραήλ,</p>

<p>&nbsp;ἀ[λλὰ μόν]ην Αἴγυπτον [ἠτ]έκνωσας.</p>

<p>Τί [τοῦτο τὸ και]νὸν μυστήριον,</p>

<p>&nbsp;[Αἴγυπ]τον μὲ[ν πατα]χθῆναι εἰς ἀπώλ[ειαν],</p>

<p>&nbsp;[τὸν] δὲ Ἰ[σραὴλ φυλα]χθῆναι εἰς σωτη[ρίαν];</p>

<p>[Ἀκούσατε τὴν δύ]ναμιν τοῦ μυς[τηρίου]. &nbsp;</p>

<p>&nbsp;[Οὐδέν ἐστιν, ἀγα]πητοί, τ[ὸ] λεγόμε[νον καὶ γινόμενον]</p>

<p>[δίχα παραβολῆς καὶ προκεντήματος. Πάντα ὅσα ἐὰν γίνε]-</p>

<p>[ται καὶ λέγεται, παραβολῆς τυγχάνει]</p>

<p>- [τὸ μὲν λεγόμενον παραβολῆς],</p>

<p>&nbsp;&nbsp;[τὸ δὲ γινόμενον προτυπώσεως] -&nbsp;</p>

<p>[ἵνα ὡς ἂν τὸ γινόμενον διὰ τῆς προτυπώσεως δ]είκνυ-</p>

<p>&nbsp;ται,</p>

<p>οὕτως καὶ τὸ λεγόμενον [διὰ τῆ]ς παραβολῆς φωτισθῇ.</p>

<p>&lt;Εἰ μὴ&gt; ἐπὶ προκατασκευῆς ἔργον οὐκ ἀνίσταται. Ἢ οὐ</p>

<p>τὸ μέλλον διὰ τῆς τυπικῆς εἰκόνος ὁρᾶται; Διὰ τοῦ-</p>

<p>το δὴ τοῦ μέλλοντος γίνεται προκέντημα ἢ ἐκ κηροῦ</p>

<p>ἢ ἐκ πηλοῦ ἢ ἐκ ξύλου, ἵνα τὸ μέλλον ἀνίστασθαι</p>

<p>&nbsp;ὑψηλότερον ἐν μεγέθει</p>

<p>&nbsp;καὶ ἰσχυρότερον ἐν δυνάμει</p>

<p>&nbsp;καὶ καλὸν ἐν σχήματι</p>

<p>&nbsp;καὶ πλούσιον ἐν τῇ κατασκευῇ</p>

<p>διὰ μικροῦ καὶ φθαρτοῦ προκεντήματος ὁραθῇ. Ὁπό-</p>

<p>ταν δὲ ἀναστῇ πρὸς ὃ ὁ τύπος, τό ποτε τοῦ μέλλοντος</p>

<p>τὴν εἰκόνα φέρον, τοῦτ' ὡς ἄχρηστον γινόμενον λύεται,</p>

<p>παραχωρῆσαν τῷ φύσει ἀληθεῖ τὴν περὶ αὐτοῦ εἰκό-</p>

<p>να. Γίνεται δὲ τό ποτε τίμιον ἄτιμον, τοῦ φύσει τιμί-</p>

<p>ου φανερωθέντος. &nbsp;</p>

<p>&nbsp;&nbsp;Ἑκάστῳ γὰρ ἴδιος καιρός·</p>

<p>&nbsp;&nbsp;τοῦ τύπου ἴδιος χρόνος,</p>

<p>&nbsp;&nbsp;τῆς ὕλης ἴδιος χρόνος.</p>

<p>Τῆς ἀληθείας ποιεῖς τὸν τύπον. Τοῦτον ποθεῖς ὅτι τοῦ</p>

<p>μέλλοντος ἐν αὐτῷ τὴν εἰκόνα βλέπεις. Προσκομίζεις</p>

<p>τὴν ὕλην τῷ τύπῳ. Τοῦτον ποθεῖς διὰ τὸ μέλλον ἐν αὐ-</p>

<p>τῷ ἀνίστασθαι.</p>

<p>Ἀπαρτίζεις τὸ ἔργον, τοῦτο μόνον ποθεῖς,</p>

<p>&nbsp;&nbsp;&nbsp;τοῦτο μόνον φιλεῖς,</p>

<p>&nbsp;&nbsp;&nbsp;ἐν αὐτῷ μόνῳ τὸν τύπον καὶ τὴν</p>

<p>ὕλην καὶ τὴν ἀλήθειαν βλέπων.</p>

<p>&nbsp;Ὡς γοῦν ἐν τοῖς φθαρτοῖς παραδείγμασιν,</p>

<p>&nbsp;&nbsp;οὕτως δὴ καὶ ἐν τοῖς ἀφθάρτοις·</p>

<p>ὡς ἐν τοῖς ἐπιγείοις,</p>

<p>&nbsp;&nbsp;οὕτως δὴ καὶ ἐν τοῖς ἐπουρανίοις.</p>

<p>Καὶ γὰρ ἡ τοῦ κυρίου σωτηρία καὶ ἀλήθεια ἐν τῷ λα-</p>

<p>&nbsp;&nbsp;ῷ προετυπώθη,</p>

<p>καὶ τὰ τοῦ εὐαγγελίου δόγματα ὑπὸ τοῦ νόμου προ-</p>

<p>&nbsp;&nbsp;εκηρύχθη.</p>

<p>Ἐγένετο οὖν ὁ λαὸς τύπος προκεντήματος</p>

<p>&nbsp;&nbsp;καὶ ὁ νόμος γραφὴ παραβολῆς,</p>

<p>τὸ δὲ εὐαγγέλιον διήγημα νόμου καὶ πλήρωμα,</p>

<p>&nbsp;&nbsp;ἡ δὲ ἐκκλησία ἀπο[δο]χεῖον τῆς ἀληθείας.</p>

<p>Ἦν οὖν ὁ τύπος τίμι[ος] πρὸ τῆς ἀληθείας</p>

<p>&nbsp;&nbsp;καὶ ἡ παραβολὴ [θαυ]μαστὴ πρὸ τῆς ἑρμενείας.</p>

<p>Τοῦτ' ἔστιν,</p>

<p>[ὁ λαὸς] ἦν τίμιος πρὸ τοῦ τὴν ἐκκλησίαν [ἀνας]ταθῆναι, &nbsp;</p>

<p>&nbsp;καὶ ὁ νόμος θαυμας[τὸς πρὸ τοῦ τὸ εὐα]γγέλιον φω-</p>

<p>&nbsp;&nbsp;τισθῆναι.</p>

<p>[Ὁπότε δὲ ἡ ἐκκλ]ησία ἀνέστη</p>

<p>&nbsp;καὶ [τὸ εὐαγγέλιον προές]τη,</p>

<p>[ὁ τύπος ἐκενώθη]</p>

<p>&nbsp;[παραδοὺς τῇ ἀληθείᾳ τὴν δύναμιν],</p>

<p>[καὶ ὁ νόμος ἐπληρώθη]</p>

<p>&nbsp;[παραδοὺς τῷ εὐαγγελίῳ τὴν δύναμιν].</p>

<p>[Ὃν τρόπον] κενοῦται ὁ τύπος</p>

<p>&nbsp;τῷ φύσει ἀλη[θεῖ τὴν] εἰκόνα παραδούς,</p>

<p>καὶ ἡ παραβ[ολὴ κε]νοῦται</p>

<p>&nbsp;διὰ τῆς ἑρμηνείας φωτ[ις]θεῖσα],</p>

<p>οὕτως δὴ καὶ ὁ νόμος ἐπληρώθη</p>

<p>&nbsp;[τοῦ εὐ]αγγελίου φωτισθέντος,</p>

<p>καὶ ὁ λα[ὸς ἐκε]νώθη</p>

<p>&nbsp;τῆς ἐκκλησίας ἀνασταθείσης,</p>

<p>καὶ ὁ τύπος ἐλύθη</p>

<p>&nbsp;τοῦ κυρίου φανερωθέντ[ος],</p>

<p>καὶ σήμερον γέγονεν τά ποτε τίμια ἄτιμα</p>

<p>&nbsp;τῶν φύσει τιμίων φανερωθέντων.</p>

<p>Ἦν γάρ ποτε τίμιος ἡ τοῦ προβάτου σφαγή,</p>

<p>&nbsp;νῦν δὲ ἄτιμος διὰ τὴν τοῦ κυρίου ζωήν·</p>

<p>τίμιος ὁ τοῦ προβάτου θάνατος,</p>

<p>&nbsp;νῦν δὲ ἄτιμος διὰ τὴν τοῦ κυρίου σωτηρίαν·</p>

<p>τίμιον τὸ τοῦ προβάτου αἷμα,</p>

<p>&nbsp;νῦν δὲ ἄτιμον διὰ τὸ τοῦ κυρίου πνεῦμα·</p>

<p>τίμιος &lt;ὁ&gt; ἄφωνος ἀμνός,</p>

<p>&nbsp;νῦν δὲ ἄτιμος διὰ τὸν ἄμωμον υἱόν·</p>

<p>τίμιος ὁ κάτω ναός, &nbsp;</p>

<p>&nbsp;νῦν δὲ ἄτιμος διὰ τὸν ἄνω Χριστόν·</p>

<p>τίμιος ἡ κάτω Ἰερουσαλήμ,</p>

<p>&nbsp;νῦν δὲ ἄτιμος διὰ τὴν ἄνω Ἰερουσαλήμ·</p>

<p>τίμιος ἡ στενὴ κληρονομία,</p>

<p>&nbsp;νῦν δὲ ἄτιμος διὰ τὴν πλατεῖαν χάριν.</p>

<p>Οὐ γὰρ ἐφ' ἑνὶ τόπῳ οὐδὲ ἐν βραχεῖ σχοινίσματι ἡ τοῦ</p>

<p>θεοῦ δόξα καθίδρυται, ἀλλ' ἐπὶ πάντα τὰ πέρατα τῆς οἰ-</p>

<p>κουμένης ἐκκέχυται ἡ χάρις αὐτοῦ καὶ ἐνταῦθα κατεσκή-</p>

<p>νωκεν ὁ παντοκράτωρ θεός· διὰ Ἰησοῦ Χριστοῦ, ᾧ ἡ δόξα</p>

<p>εἰς τοὺς αἰῶνας. Ἀμήν.</p>

<p>&nbsp;Τὸ μὲν οὖν διήγημα τοῦ τύπου καὶ τῆς ἀνταποδόσεως</p>

<p>ἀκηκόατε· ἀκούσατε καὶ τὴν κατασκευὴν τοῦ μυστηρίου.</p>

<p>&nbsp;Τί ἐστιν τὸ πάσχα; Ἀπὸ γὰρ τοῦ συμβεβηκότος τὸ ὄνο-</p>

<p>μα κέκληται· ἀπὸ τοῦ παθεῖν [τὸ πάς]χειν.</p>

<p>&nbsp;Μάθετε οὖν τίς ὁ πάσχων [καὶ τίς] ὁ τῷ πάσχοντι συμ-</p>

<p>παθῶν, [καὶ διά τι πά]ρεστιν ὁ κύριος ἐπὶ τὴν γῆν, [ἵνα]</p>

<p>[τὸν πάς]χοντα [ἀμφι]ασάμενος [ἁρπάσῃ εἰς τὰ ὑψηλὰ] τῶν</p>

<p>οὐ[ρα]νῶν.</p>

<p>&nbsp;«Ὁ θεὸς [ἐν ἀρχῇ ποιήσας τὸν οὐρανὸν καὶ τὴν γῆν» καὶ]</p>

<p>[πάντα τὰ ἐν αὐτοῖς διὰ τοῦ λόγου ἀνεπλάσσατο ἀπὸ τῆς γῆς]</p>

<p>[τὸν ἄνθρωπον καὶ εἴδει ἀναπνοὴν μετέδωκεν. Τοῦτον δὲ ἔθε]-</p>

<p>[το εἰς τὸν παράδεισον κατὰ ἀνατολῆς ἐν Ἔδεμ ἐκεῖ τρυ-] </p>

<p>[φ]ᾶν. Τάδε αὐτῷ νομοθετήσας διὰ τῆς ἐν[τολῆς]·</p>

<p>&nbsp;»[Ἀπ]ὸ παντὸς ξύλου τοῦ ἐν τῷ παραδείσῳ [βρώσει φά]γετε,</p>

<p>&nbsp;ἀπὸ δὲ τοῦ ξύλου γινώσκειν καλὸν καὶ πονηρὸν οὐ</p>

<p>&nbsp;φάγεσθε, ᾗ δ' ἂν ἡμέ[ρᾳ] φάγητε, θανάτῳ ἀποθανεῖσθε.»</p>

<p>&nbsp;Ὁ δὲ ἄνθρωπος φύσει δεκτικὸς ὢν ἀγαθοῦ καὶ πονη-</p>

<p>ροῦ, ὡσεὶ βῶλος γῆς ἑκατέρωθεν σπερμάτων, ἐδέξατο τὸν</p>

<p>ἐχθρὸν καὶ λίχνον σύμβουλον, καὶ προσαψάμενος τοῦ ξύ-</p>

<p>λου παρέβη τὴν ἐντολὴν καὶ παρήκουσεν τοῦ θεοῦ. Ἐξε-</p>

<p>βλήθη οὖν εἰς τοῦτον τὸν κόσμον ὡς εἰς δεσμωτήριον κα-</p>

<p>ταδίκων.</p>

<p>&nbsp;Τούτου δὲ πολυχόου καὶ πολυχρονίου γενομένου, διὰ</p>

<p>τῆς τοῦ ξύλου γεύσεως καὶ εἰς γῆν χωρήσαντος, κατε-</p>

<p>λείφθη ὑπ' αὐτοῦ κληρονομία τοῖς τέκνοις αὐτοῦ.</p>

<p>&nbsp;Κατέλιπεν γὰρ τοῖς τέκνοις κληρονομίαν</p>

<p>&nbsp;&nbsp;οὐχ ἁγνείαν ἀλλὰ πορνείαν,</p>

<p>&nbsp;&nbsp;οὐκ ἀφθαρσίαν ἀλλὰ φθοράν,</p>

<p>&nbsp;&nbsp;οὐ τιμὴν ἀλλὰ ἀτιμίαν,</p>

<p>&nbsp;&nbsp;οὐκ ἐλευθερίαν ἀλλὰ δουλείαν,</p>

<p>&nbsp;&nbsp;οὐ βασιλείαν ἀλλὰ τυραννίδα,</p>

<p>&nbsp;&nbsp;οὐ ζωὴν ἀλλὰ θάνατον,</p>

<p>&nbsp;&nbsp;οὐ σωτηρίαν ἀλλὰ ἀπώλειαν.</p>

<p>&nbsp;Καινὴ δὲ καὶ φοβερὰ ἡ τῶν ἀνθρώπων ἐπὶ τῆς γῆς ἐ-</p>

<p>γίνετο ἀπώλεια. Τάδε γὰρ συνέβαινεν αὐτοῖς· ἀνηρπάζον-</p>

<p>το ὑπὸ τῆς τυραννικῆς ἁμαρτίας καὶ ἤγοντο εἰς τοὺς</p>

<p>χώρους τῶν ἐπιθυμιῶν ἐν οἷς περιηντλοῦντο ὑπὸ τῶν ἀ-</p>

<p>κορέστων ἡδον[ῶν]</p>

<p>&nbsp;&nbsp;ὑπὸ μοιχείας,</p>

<p>&nbsp;&nbsp;ὑπὸ πορνείας, &nbsp;</p>

<p>&nbsp;&nbsp;ὑπὸ ἀσελγεί[ας],</p>

<p>&nbsp;&nbsp;ὑπὸ ἐπιθυμίας,</p>

<p>&nbsp;&nbsp;ὑπὸ φιλαργυρίας,</p>

<p>&nbsp;&nbsp;ὑπὸ φόνων,</p>

<p>&nbsp;&nbsp;ὑπὸ αἱμάτων,</p>

<p>&nbsp;&nbsp;ὑπὸ τυραννίδος πο[νη]ρίας,</p>

<p>&nbsp;&nbsp;ὑπὸ τυραννίδος παρανόμου.</p>

<p>&nbsp;Καὶ γὰρ [πα]τὴρ ἐπὶ υἱὸν ξίφος ἐπηνέγκατο, </p>

<p>&nbsp;καὶ υἱὸς πατρὶ χεῖρας προσήνεγκεν,</p>

<p>&nbsp;καὶ μαστοὺς τιθηνοὺς ἀσεβὴς ἐτύπτησεν,</p>

<p>&nbsp;καὶ ἀδελφὸς ἀδελφὸν ἀπέκτεινεν,</p>

<p>&nbsp;καὶ ξένος ξένον ἠδίκησεν,</p>

<p>&nbsp;καὶ φίλος φίλον ἐφόνευσεν,</p>

<p>&nbsp;καὶ ἄνθρωπος ἄνθρωπον ἀπέσφαξεν</p>

<p>&nbsp;τυραν[νικ]ῇ δεξιᾷ.</p>

<p>&nbsp;Πάντες οὖν οἱ μὲν ἀνθρω[ποκ]τόνοι, οἱ δὲ ἀδελφοκτό-</p>

<p>νοι, οἱ δὲ πατροκτόνοι, οἱ δὲ τεκνο[κτόνοι] ἐπὶ τῆς γῆς</p>

<p>ἐγενήθησαν.</p>

<p>&nbsp;Τὸ δ[ὲ φοβερώτε]ρον καὶ καινότερον [ηὑρίσκετο. Μή]τηρ</p>

<p>τις ἥπτετο σαρκ[ῶν ὧν ἐγέννησεν, προσήπτετο ὧν ἐξέθρε]-</p>

<p>[ψεν μαστοῖς, καὶ τὸν καρπὸν τῆς κοιλίας εἰς κοιλίαν κατώ]-</p>

<p>[ρυσσεν, καὶ φοβερὸς τάφος ἐγένετο ἡ δυστυχὴς μήτηρ, ὃ]</p>

<p>[ἐκύησεν κ]αταπιοῦσα τέκνον.</p>

<p>&nbsp;Οὐκέτι [προσλαλῶ. Π]ολλὰ δὲ καὶ ἕτερα ξένα καὶ φ[οβε]-</p>

<p>[ρώτερα καὶ ἀσελγέστερα ἐ]ν τοῖς ἀνθρώποις ηὑρίσκετο.</p>

<p>&nbsp;Πα[τὴρ ἐπὶ π]αιδὸς κοιτὴν,</p>

<p>&nbsp;καὶ υἱὸς ἐπὶ μητρὸς, &nbsp;</p>

<p>&nbsp;καὶ ἀδελφὸ[ς ἐπὶ ἀ]δελφῆς,</p>

<p>&nbsp;καὶ ἄρρην ἐπὶ ἄρρενος,</p>

<p>&nbsp;κ[αὶ «ἑκάτ]ερος ἐπὶ τὴν γυναῖκα τοῦ πλησίον</p>

<p>&nbsp;ἐχρεμέτιζον».</p>

<p>&nbsp;Ἐπὶ δὲ τούτοις ἡ ἁμαρτία ηὐφραίνετο. Ἡ τοῦ θανά-</p>

<p>του συνεργὸς ὑπάρχουσα προωδοιπόρει εἰς τὰς τῶν ἀν-</p>

<p>θρώπων ψυχὰς καὶ ἡτοίμαζεν αὐτῷ τροφὰς τὰ τῶν νεκρῶν</p>

<p>σώματα. Εἰς πᾶσαν δὲ ψυχὴν ἐτίθει ἡ ἁμαρτία ἴχνος, καὶ</p>

<p>εἰς οὓς ἂν ἔθηκεν, τούτους ἔδει τελευτᾶν.</p>

<p>&nbsp;Πᾶσα οὖν σὰρξ ὑπὸ ἁμαρτίαν ἔπιπτεν</p>

<p>&nbsp;καὶ πᾶν σῶμα ὑπὸ θάνατον,</p>

<p>&nbsp;καὶ πᾶσα ψυχὴ ἐκ τοῦ σαρκίνου οἴκου ἐξηλαύνετο,</p>

<p>&nbsp;καὶ τὸ λημφθὲν ἐκ γῆς εἰς γῆν ἀνελύετο,</p>

<p>&nbsp;καὶ τὸ δωρηθὲν ἐκ θεοῦ εἰς τὸν ᾅδην κατεκλείετο,</p>

<p>&nbsp;καὶ λύσις ἐγίνετο τῆς καλῆς ἁρμογῆς,</p>

<p>&nbsp;καὶ διεχωρίζετο τὸ καλὸν σῶμα.</p>

<p>Ἦν γὰρ ὁ ἄνθρωπος ὑπὸ τοῦ θανάτου μεριζόμενος. Καινὴ</p>

<p>γὰρ συμφορὰ καὶ ἅλωσις περιεῖχεν αὐτόν.</p>

<p>&nbsp;Εἵλκετο αἰχμάλωτος ὑπὸ τὰς τοῦ θανάτου σκιάς,</p>

<p>&nbsp;ἔκειτο δὲ ἔρημος ἡ τοῦ πατρὸς εἰκών.</p>

<p>&nbsp;Διὰ ταύτην γοῦν τὴν αἰτίαν τὸ τοῦ πάσχα μυστήριον</p>

<p>τετέλεσται ἐν τῷ τοῦ κυρίου σώματι.</p>

<p>&nbsp;Πρότερον δὲ ὁ κύριος προῳκονόμησεν τὰ ἑαυτοῦ πάθη</p>

<p>ἐν πατριάρχαις καὶ ἐν προφήταις καὶ ἐν παντὶ τῷ λαῷ,</p>

<p>διά τε νόμου καὶ προφητῶν ἐπισφραγισάμενος. Τὸ γὰρ μέλ- </p>

<p>λον καινῶς [καὶ με]γάλως ἔσεσθαι, τοῦτο ἐκ μακρ[οῦ προ]οι-</p>

<p>κονομεῖται, ἵν' ὁπόταν γένηται, πίστεως τύχῃ, [ἐκ] μακροῦ</p>

<p>προτυπωθέν.</p>

<p>&nbsp;Οὕτω [δὴ καὶ τὸ] τοῦ κυρίου μυστήριον,</p>

<p>&nbsp;ἐκ μακροῦ [προτυπωθέν], ὁραθὲν δὲ σήμ[ερον],</p>

<p>&nbsp;[πίστε]ως τυγχάνει τετ[ελεσμένον],</p>

<p>&nbsp;[καίτοι ὡς καινὸν τοῖς ἀνθρώποις νομιζόμενον].</p>

<p>[Ἔστιν γὰρ πάλαιον καὶ καινὸν τὸ τοῦ κυρίου μυστήριον],</p>

<p>&nbsp;[πάλαιον μὲν κατὰ τὸν τυπόν],</p>

<p>&nbsp;[καινὸν δὲ κατὰ τὴν χάριν].</p>

<p>[Ἀλ]λ' ἐὰν ἀποβλέψῃς εἰς τὸν τύπον τοῦτ[ον, ὄψῃ τὸ ἀλη-]</p>

<p>[θὲς δι]ὰ τῆς ἐκβάσεως.</p>

<p>&nbsp;Τοιγαροῦν εἰ βούλει τὸ τοῦ [κυρίου μ]υστήριον ἰ-</p>

<p>δέσθαι, ἀπόβλεψον δὴ</p>

<p>&nbsp;εἰς τὸν Ἀ[βὲλ] τὸν ὁμοίως φονευόμενον,</p>

<p>&nbsp;εἰς τὸν Ἰσὰκ [τὸ]ν ὁμοίως συμποδιζόμενον,</p>

<p>&nbsp;εἰς τὸν Ἰωσὴφ τὸν ὁμοίως πιπρασκόμενον,</p>

<p>&nbsp;εἰς τὸν Μωυσέα τὸν ὁμοίως ἐκτιθέμενον,</p>

<p>&nbsp;εἰς τὸν Δαυὶδ τὸν ὁμοίως διωκόμενον,</p>

<p>&nbsp;εἰς τοὺς προφήτας τοὺς ὁμοίως διὰ τὸν Χριστὸν</p>

<p>&nbsp;&nbsp;πάσχοντας.</p>

<p>Ἀπόβλεψον δὲ καὶ</p>

<p>&nbsp;εἰς τὸ ἐν γῇ Αἰγύπτου πρόβατον σφαζόμενον,</p>

<p>τὸν πατάξαντα Αἴγυπτον</p>

<p>καὶ σώσαντα τὸν Ἰσραὴλ διὰ τοῦ αἵματος.</p>

<p>&nbsp;Ἔστιν δὲ καὶ διὰ προφητικῆς φωνῆς τὸ τοῦ κυρίου</p>

<p>μυστήριον κηρυσσόμενον. &nbsp;</p>

<p>Φησὶν γὰρ Μωυσῆς πρὸς τὸν λαόν·</p>

<p>&nbsp;«Καὶ ὄψεσθε τὴν ζωὴν ὑμῶν κρεμαμένην ἔμπροσθεν</p>

<p>τῶν ὀφθαλμῶν ὑμῶν νυκτὸς καὶ ἡμέρας καὶ οὐ μὴ</p>

<p>&nbsp;πιστεύσητε ἐπὶ τὴν ζωὴν ὑμῶν.»</p>

<p>Ὁ δὲ Δαυὶδ εἶπεν·</p>

<p>&nbsp;«Ἵνα τί ἐφρύαξαν ἔθνη</p>

<p>&nbsp;καὶ λαοὶ ἐμελέτησαν κενά;</p>

<p>&nbsp;Παρέστησαν οἱ βασιλεῖς τῆς γῆς</p>

<p>&nbsp;καὶ οἱ ἄρχοντες συνήχθησαν ἐπὶ τὸ αὐτὸ</p>

<p>&nbsp;κατὰ τοῦ κυρίου καὶ κατὰ τοῦ Χριστοῦ αὐτοῦ.»</p>

<p>Ὁ δὲ Ἰερεμίας.</p>

<p>&nbsp;«Ἐγὼ ὡς ἀρνίον ἄκακον ἀγόμενον τοῦ θύεσθαι.</p>

<p>&nbsp;Ἐλογίσαντο ἐπ' ἐμὲ κακὰ εἰπόντες·</p>

<p>&nbsp;Δεῦτε, ἐμβάλωμεν ξύλον εἰς τὸν ἄρτον αὐτοῦ</p>

<p>&nbsp;καὶ ἐκτρίψωμεν αὐτὸν ἐκ γῆς ζώντων,</p>

<p>&nbsp;καὶ τὸ ὄνομα αὐτοῦ οὐ μὴ μνησθῇ.»</p>

<p>Ὁ δὲ Ἠσαίας·</p>

<p>&nbsp;«Ὡς πρόβατον ἐπὶ σφαγὴν ἤχθη,</p>

<p>&nbsp;καὶ ὡς ἀμνὸς ἄφωνος ἐναντίον τοῦ κείραντος αὐτόν,</p>

<p>&nbsp;οὗτος οὐκ ἀνοίγει τὸ στόμα αὐτοῦ.</p>

<p>&nbsp;Τὴν γενεὰν αὐτοῦ τίς διηγήσεται;»</p>

<p>&nbsp;Πολλὰ μὲν καὶ ἕτερα [ὑπὸ πολ]λῶν προφητῶν ἐκηρύχθη</p>

<p>εἰς [τὸ τοῦ π]άσχα μυστήριον, ὅ ἐστιν Χριστός, «ᾧ ἡ δό[ξα]</p>

<p>[εἰς τοὺ]ς αἰῶνας. Ἀμήν». &nbsp;</p>

<p>&nbsp;Οὗτος, ἀφικό[μενος ἐ]ξ οὐρανῶν ἐπὶ τὴν γῆν [διὰ τὸν]</p>

<p>[π]άσχοντα, αὐτὸν δὲ ἐκεῖνον ἐν[δυσάμενος] διὰ παρθένου μή-</p>

<p>τρας καὶ π[ροελθὼν ἄνθρωπος, ἀπ]εδέξατο τὰ [τοῦ πάσχοντος]</p>

<p>[πάθη διὰ τοῦ παθεῖν δυναμένου σώματος καὶ κατέλυσεν]</p>

<p>[τὰ τῆς σαρκὸς πάθη, τῷ δὲ θανεῖν μὴ δυναμένῳ] πνεύματι</p>

<p>ἀπέκτεινεν τὸ[ν ἀνθρωπο]κτόνον θάνατον.</p>

<p>&nbsp;Οὗτος γὰρ ὡς ἀμ[νὸς] ἀχθεὶς</p>

<p>&nbsp;&nbsp;καὶ ὡς πρόβατον σφαγεί[ς],</p>

<p>&nbsp;[ἐλυ]τρώσατο ἡμᾶς ἐκ τῆς τοῦ κόσμο[υ λατρεί]ας</p>

<p>&nbsp;&nbsp;ὡς ἐκ γῆς Αἰγύπτου,</p>

<p>&nbsp;καὶ ἔλυσεν ἡ[μᾶς] ἐκ τῆς τοῦ διαβόλου δουλείας</p>

<p>&nbsp;&nbsp;ὡς ἐκ χε[ιρὸς] Φαραώ,</p>

<p>&nbsp;καὶ ἐσφράγισεν ἡμῶν τὰς ψυχ[ὰς]</p>

<p>&nbsp;&nbsp;τῷ ἰδίῳ πνεύματι</p>

<p>&nbsp;καὶ τὰ μέλη τοῦ σώματος</p>

<p>&nbsp;&nbsp;τῷ ἰδίῳ αἵματι.</p>

<p>&nbsp;Οὗτός ἐστιν ὁ τὸν θάνατον ἐνδύσας αἰσχύνην,</p>

<p>&nbsp;&nbsp;καὶ τὸν διάβολον στήσας πενθήρη</p>

<p>&nbsp;&nbsp;&nbsp;ὡς Μωυσῆς τὸν Φαραώ.</p>

<p>Οὗτός ἐστιν ὁ τὴν ἀνομίαν πατάξας</p>

<p>&nbsp;καὶ τὴν ἀδικίαν ἀτεκνώσας</p>

<p>&nbsp;&nbsp;ὡς Μωυσῆς Αἴγυπτον.</p>

<p>Οὗτός ἐστιν ὁ ῥυσάμενος ἡμᾶς</p>

<p>&nbsp;&nbsp;ἐκ δουλείας εἰς ἐλευθερίαν,</p>

<p>&nbsp;&nbsp;ἐκ σκότους εἰς φῶς,</p>

<p>&nbsp;&nbsp;ἐκ θανάτου εἰς ζωήν, &nbsp;</p>

<p>&nbsp;&nbsp;ἐκ τυραννίδος εἰς βασιλείαν αἰωνίαν</p>

<p>[καὶ ποιήσας ἡμᾶς ἱεράτευμα καινὸν</p>

<p>καὶ λαὸν περιούσιον αἰώνιον.]</p>

<p>Οὗτός ἐστιν τὸ πάσχα τῆς σωτηρίας ἡμῶν.</p>

<p>Οὗτός ἐστιν ὁ ἐν πολλοῖς πολλὰ ὑπομείνας.</p>

<p>Οὗτός ἐστιν ὁ ἐν τῷ Ἀβὲλ φονευθείς,</p>

<p>&nbsp;&nbsp;ἐν δὲ τῷ Ἰσὰκ δεθείς,</p>

<p>&nbsp;&nbsp;ἐν δὲ τῷ Ἰακὼβ ξενιτεύσας,</p>

<p>&nbsp;&nbsp;ἐν δὲ τῷ Ἰωσὴφ πραθείς,</p>

<p>&nbsp;&nbsp;ἐν δὲ τῷ Μωυσῇ ἐκτεθείς,</p>

<p>&nbsp;&nbsp;ἐν δὲ τῷ ἀμνῷ σφαγείς,</p>

<p>&nbsp;&nbsp;ἐν δὲ τῷ Δαυὶδ διωχθείς,</p>

<p>&nbsp;&nbsp;ἐν δὲ τοῖς προφήταις ἀτιμασθείς.</p>

<p>Οὗτός ἐστιν ὁ ἐν παρθένῳ σαρκωθείς,</p>

<p>&nbsp;&nbsp;ὁ ἐπὶ ξύλου κρεμασθείς,</p>

<p>&nbsp;&nbsp;ὁ εἰς γῆν ταφείς,</p>

<p>&nbsp;&nbsp;ὁ ἐκ νεκρῶν ἀνασταθείς,</p>

<p>&nbsp;&nbsp;ὁ εἰς τὰ ὑψηλὰ τῶν οὐρανῶν ἀναλημφθείς.</p>

<p>Οὗτός ἐστιν ὁ ἀμνὸς ὁ ἄφων[ος.]</p>

<p>Οὗτός ἐστιν ὁ ἀμνὸς φο[νευόμενος].</p>

<p>[Οὗτός ἐστιν] ὁ τεχθεὶς ἐκ Μαρίας τῆς κ[αλῆς ἀμνά]δος.</p>

<p>Οὗτός ἐστιν ὁ ἐξ ἀγέλ[ης λημφθεὶς]</p>

<p>&nbsp;&nbsp;καὶ εἰς σφαγὴν συρεὶς &nbsp;</p>

<p>&nbsp;&nbsp;κα[ὶ ἑσπέρας θυθεὶς]</p>

<p>&nbsp;&nbsp;καὶ νύκτωρ ταφ[είς],</p>

<p>&nbsp;&nbsp;[ὁ ἐπὶ ξύλου μὴ συντριβείς],</p>

<p>&nbsp;&nbsp;[εἰς γῆν μὴ λυθείς],</p>

<p>&nbsp;&nbsp;[ἐκ νεκρῶν ἀναστὰς]</p>

<p>&nbsp;&nbsp;[καὶ ἀναστήσας τὸν ἄνθρωπον ἐκ τῆς κάτω]</p>

<p>&nbsp;&nbsp;&nbsp;[ταφῆς].</p>

<p>&nbsp;[Οὗτος πεφόνευται. Καὶ ποῦ πεφόνευται; Ἐν μέσῳ Ἰε]-</p>

<p>[ρουσαλήμ. Διά τι];</p>

<p>&nbsp;&nbsp;Ὅτι τοὺς χωλοὺς αὐτῶ[ν ἐθεράπευσεν]</p>

<p>&nbsp;&nbsp;[καὶ] τοὺς λεπροὺς αὐτῶν ἐκαθάρι[σεν]</p>

<p>&nbsp;&nbsp;[καὶ τοὺ]ς τυφλοὺς αὐτῶν ἐφωταγώγησεν</p>

<p>&nbsp;&nbsp;[καὶ τοὺ]ς νεκροὺς αὐτῶν ἀνέστησεν.</p>

<p>Διὰ τοῦτο [ἔπαθεν].</p>

<p>[Ποὺ] γ[έγρ]απται ἐν νόμῳ καὶ ἐν προφήταις·</p>

<p>«[Ἀντ]απέδωκάν μοι κακὰ ἀντὶ ἀγαθῶν καὶ [ἀτεκνίαν τῇ]</p>

<p>[ψυχῇ] μου, λογισάμενοι ἐπ' ἐμὲ κακά, εἰπόντες· Δήσωμεν</p>

<p>τὸν δίκαιον ὅτι δύσχρηστος ἡμῖν ἐστιν.»</p>

<p>&nbsp;Τί ἐποίησας, ὦ Ἰσραήλ, τὸ καινὸν ἀδίκημα;</p>

<p>&nbsp;&nbsp;Ἠτίμησας τὸν τιμήσαντά σε.</p>

<p>&nbsp;&nbsp;Ἠδόξ[ησα]ς τὸν δοξάσαντά σε.</p>

<p>&nbsp;&nbsp;Ἀπηρνήσω τὸν ὁμολογήσαντά σε.</p>

<p>&nbsp;&nbsp;Ἀπεκήρυξας τὸν κηρύξαντά σε. &nbsp;</p>

<p>&nbsp;&nbsp;Ἀπέκτεινας τὸν ζωοποιήσαντά σε.</p>

<p>&nbsp;Τί ἐποίησας, ὦ Ἰσραήλ;</p>

<p>Ἢ οὐ γέγραπταί σοι·</p>

<p>&nbsp;»Οὐκ ἐκχεεῖς αἷμα ἀθῷον, ἵνα μὴ ἀποθάνῃς κακῶς»;</p>

<p>Ἐγὼ μέν, φησὶν Ἰσραήλ, ἀπέκτεινα τὸν κύριον. Διὰ τί;</p>

<p>Ὅτι ἔδει αὐτὸν παθεῖν. Πεπλάνησαι, ὦ Ἰσραήλ, τοιαῦτα </p>

<p>σοφιζόμενος ἐπὶ τῇ τοῦ κυρίου σφαγῇ.</p>

<p>&nbsp;Ἔδει αὐτὸν παθεῖν, ἀλλ' οὐχ ὑπὸ σοῦ.</p>

<p>&nbsp;Ἔδει αὐτὸν ἀτιμασθῆναι, ἀλλ' οὐχ ὑπὸ σοῦ.</p>

<p>&nbsp;Ἔδει αὐτὸν κριθῆναι, ἀλλ' οὐχ ὑπὸ σοῦ.</p>

<p>&nbsp;Ἔδει αὐτὸν κρεμασθῆναι, ἀλλ' οὐχ ὑπὸ τῆς δεξιᾶς σου.</p>

<p>Ταύτην, ὦ Ἰσραήλ, πρὸς τὸν θεὸν ὤφειλες βοῆσαι τὴν</p>

<p>φωνήν· «Ὦ δέσποτα, εἰ καὶ ἔδει σου τὸν υἱὸν παθεῖν καὶ</p>

<p>τοῦτό σού ἐστιν τὸ θέλημα,</p>

<p>&nbsp;πασχέτω δή, ἀλλὰ ὑπ' ἐμοῦ μή.</p>

<p>&nbsp;Πασχέτω ὑπὸ ἀλλοφύλων.</p>

<p>&nbsp;Κρινέσθω ὑπὸ ἀκροβύστων.</p>

<p>&nbsp;Προσηλούσθω ὑπὸ τυραννικῆς δεξιᾶς,</p>

<p>&nbsp;ὑπὸ δὲ ἐμοῦ μή.»</p>

<p>&nbsp;Σὺ δὲ ταύτην, ὦ Ἰσραήλ, πρὸς τὸν θεὸν οὐκ ἐβόησας</p>

<p>τὴν φωνήν,</p>

<p>&nbsp;οὐδὲ ἀφωσίωσαι [τῷ] δεσπότῃ,</p>

<p>&nbsp;οὐδὲ ἐδυσωπήθης τὰ ἔργα αὐτοῦ.</p>

<p>&nbsp;Οὐκ ἐδυσώπησέν σε χεὶρ ξηρὰ</p>

<p>&nbsp;&nbsp;ἀποκαθεσταμένη τῷ σώματι, &nbsp;</p>

<p>&nbsp;οὐδὲ ὀφθαλ[μο]ὶ πηρῶν</p>

<p>&nbsp;&nbsp;διὰ χειρὸς &lt;αὐτοῦ&gt; ἀνοιγόμενοι,</p>

<p>&nbsp;οὐ[δὲ παραλ]ελυμένα σώματα</p>

<p>&nbsp;&nbsp;διὰ φωνῆς αὐ[τοῦ ἀναπηγνύ]μενα,</p>

<p>&nbsp;οὐδὲ τὸ καινότερόν σε ἐ[δυσώπης]εν σημεῖον,</p>

<p>&nbsp;&nbsp;νεκρὸς ἐκ μν[ημείου ἐγειρό]μενος</p>

<p>&nbsp;&nbsp;ἤδη τεσσάρων [ἡμερῶν].</p>

<p>&nbsp;[Σὺ μὲν οὖν τα]ῦτα πα[ραπεμψάμενος ἑσπέρας ἐπὶ τὴν]</p>

<p>[τοῦ κυρίου σφαγὴν ἡτοίμασας αὐτῷ ἥλους ὀξεῖς καὶ μάρ]-</p>

<p>[τυρας ψευδεῖς καὶ βρόχους καὶ] μάστιγας καὶ ὄ[ξος καὶ]</p>

<p>[χόλην καὶ μάχαιρ]αν καὶ θλῖψιν ὡς [ἐπὶ φόνιον λῃστήν].</p>

<p>Ἐπενεγκὼν γὰρ αὐτῷ κ[αὶ μάστιγας τῷ] σώματι καὶ ἄκαν-</p>

<p>θαν τῇ κεφ[αλῇ αὐτοῦ καὶ] τὰς καλὰς αὐτοῦ χεῖρας ἔδη-</p>

<p>σας, α[ἵ σε ἔπλα]σαν ἀπὸ γῆς, καὶ τὸ καλὸν αὐτοῦ [ἐκεῖνο]</p>

<p>στόμα τὸ ψωμίσαν σε ζωήν, ἐψώμ[ισας] χολήν, καὶ ἀπέκτει-</p>

<p>νάς σου τὸν κύριον ἐν τῇ μεγάλῃ ἑορτῇ.</p>

<p>&nbsp;Καὶ σὺ μὲν ἦσθα εὐφραινόμενος,</p>

<p>&nbsp;&nbsp;ἐκεῖνος δὲ λιμώττων.</p>

<p>&nbsp;Σὺ ἔπινες οἶνον καὶ ἄρτον ἤσθιες,</p>

<p>&nbsp;&nbsp;ἐκεῖνος δὲ ὄξος καὶ χολήν.</p>

<p>&nbsp;Σὺ ἦσθα φαιδρὸς τῷ προσώπῳ,</p>

<p>&nbsp;&nbsp;ἐκεῖνος δὲ ἐσκυθρώπαζεν.</p>

<p>&nbsp;Σὺ ἦσθα ἀγαλλιώμενος, &nbsp;</p>

<p>&nbsp;&nbsp;ἐκεῖνος δὲ ἐθλίβετο.</p>

<p>&nbsp;Σὺ ἔψαλλες,</p>

<p>&nbsp;&nbsp;ἐκεῖνος δὲ ἐκρίνετο.</p>

<p>&nbsp;Σὺ ἐκέλευες,</p>

<p>&nbsp;&nbsp;ἐκεῖνος &lt;δὲ&gt; προσηλοῦτο.</p>

<p>&nbsp;Σὺ ἐχόρευες,</p>

<p>&nbsp;&nbsp;ἐκεῖνος δὲ ἐθάπτετο.</p>

<p>&nbsp;Σὺ μὲν ἐπὶ στρωμνῆς μαλακῆς ἦσθα κατακείμενος,</p>

<p>&nbsp;&nbsp;ἐκεῖνος δὲ ἐν τάφῳ καὶ σορῷ.</p>

<p>&nbsp;Ὦ Ἰσραὴλ παράνομε, τί δὴ τοῦτο ἀπηργάσω τὸ και-</p>

<p>νὸν ἀδίκημα, καινοῖς ἐμβαλών σου τὸν κύριον πάθεσιν,</p>

<p>&nbsp;τὸν δεσπότην σου,</p>

<p>&nbsp;τὸν πλάσαντά σε,</p>

<p>&nbsp;τὸν ποιήσαντά σε,</p>

<p>&nbsp;τὸν τιμήσαντά σε,</p>

<p>&nbsp;τὸν Ἰσραὴλ καλέσαντά σε;</p>

<p>Σὺ δὲ Ἰσραὴλ οὐχ εὑρέθης,</p>

<p>&nbsp;οὐ γὰρ εἶδες τὸν θεόν,</p>

<p>&nbsp;οὐκ ἐνόησας τὸν κύριον,</p>

<p>&nbsp;οὐκ ᾔδεις, ὦ Ἰσραήλ,</p>

<p>ὅτι οὗτός [ἐς]τιν ὁ πρωτότοκος τοῦ θεοῦ,</p>

<p>&nbsp;ὁ πρὸ ἑωσφόρ[ου] γεννηθείς,</p>

<p>&nbsp;ὁ τὸ φῶς ἐπαν&lt;ας&gt;τήσας,</p>

<p>&nbsp;ὁ τ[ὴν] ἡμέραν λαμπρύνας,</p>

<p>&nbsp;ὁ τὸ σκότος δι[ακρί]νας, &nbsp;</p>

<p>&nbsp;ὁ &lt;τὴν&gt; πρώτην βαλβῖδα πήξας,</p>

<p>&nbsp;ὁ κ[ρε]μάσας τὴν γῆν,</p>

<p>&nbsp;ὁ σβέσας ἄβυσσον,</p>

<p>&nbsp;[ὁ ἐ]κτείνας τὸ στερέωμα,</p>

<p>&nbsp;ὁ κοσμ[ήσας] τὸν κόσμον,</p>

<p>&nbsp;ὁ τοὺς ἐν οὐρανῷ ἁρμόσας ἀ[στέρας],</p>

<p>&nbsp;ὁ τοὺς φωστῆρας λαμπρύ[νας],</p>

<p>&nbsp;[ὁ τοὺς] ἐν οὐρανῷ ποιήσα[ς ἀγγέλους],</p>

<p>&nbsp;ὁ τοὺς ἐκεῖ πήξας θ[ρόνους],</p>

<p>&nbsp;[ὁ τὸν ἐπὶ γῆς ἀναπλασσάμενος ἄνθρωπον].</p>

<p>[Οὗτος ἦν ὁ ἐκλεξάμενός σε]</p>

<p>[καὶ καθοδηγήσας σε]</p>

<p>[ἀπὸ τοῦ Ἀδὰμ ἐπὶ τὸν Νῶε],</p>

<p>&nbsp;[ἀπὸ τοῦ Νῶε ἐπὶ τὸ]ν Ἀβραάμ,</p>

<p>&nbsp;ἀπὸ τοῦ Ἀβρα[ὰμ ἐπὶ τὸν Ἰσὰκ] καὶ τὸν Ἰακὼβ καὶ</p>

<p>&nbsp;&nbsp;τοὺς [ιβ# π]ατριάρχας.</p>

<p>Οὗτος ἦν ὁ καθοδη[γήσας σε εἰς Α]ἴγυπτον</p>

<p>&nbsp;καὶ διαφυλάξας σε</p>

<p>&nbsp;[κἀκε]ῖ διαθρεψάμενος.</p>

<p>Οὗτος ἦν ὁ φω[ταγω]γήσας σε ἐν στύλῳ,</p>

<p>&nbsp;καὶ σκεπάσας [σε] ἐν νεφέλῃ,</p>

<p>&nbsp;ὁ τεμὼν Ἐρυθρὰν θάλασσαν</p>

<p>&nbsp;καὶ [δι]αγαγών σε</p>

<p>&nbsp;καὶ τὸν ἐχθρόν σου ἀποσκεδάσας.</p>

<p>Οὗτός ἐστιν ὁ ἐξ οὐρανοῦ σοι μαννοδοτήσας,</p>

<p>&nbsp;ὁ ἐκ πέτρας σε ποτίσας,</p>

<p>&nbsp;ὁ ἐν Χωρήβ σοι νομοθετήσας, &nbsp;</p>

<p>&nbsp;ὁ ἐν γῇ σοι κληροδοτήσας,</p>

<p>&nbsp;ὁ ἐξαποστείλας σοι τοὺς προφήτας,</p>

<p>&nbsp;ὁ ἐξεγείρας σου τοὺς βασιλεῖς.</p>

<p>Οὗτός ἐστιν ὁ πρός σε ἀφικόμενος,</p>

<p>&nbsp;ὁ τοὺς πάσχοντάς σου θεραπεύσας</p>

<p>&nbsp;καὶ τοὺς νεκρούς σου ἀναστήσας.</p>

<p>Οὗτός ἐστιν εἰς ὃν ἠσέβησας.</p>

<p>Οὗτός ἐστιν εἰς ὃν ἠδίκησας.</p>

<p>Οὗτός ἐστιν ὃν ἀπέκτεινας.</p>

<p>Οὗτός ἐστιν ὃν ἀπηργυρίσω</p>

<p>&nbsp;ἀπαιτήσας παρ' αὐτοῦ τὰ δίδραχμα</p>

<p>&nbsp;ὑπὲρ τῆς κεφαλῆς αὐτοῦ.</p>

<p>&nbsp;Ἀχάριστε Ἰσραήλ, δεῦρο, καὶ κρίθητι πρός με περὶ</p>

<p>τῆς ἀχαριστίας σου.</p>

<p>Πόσου ἀνετιμήσω τὸ ὑπ' αὐτοῦ καθοδηγηθῆναι;</p>

<p>Πόσου ἀνετιμήσω τὴν τῶν πατέρων σου ἀνεύρεσιν;</p>

<p>Πόσου ἀνετιμήσω τὴν εἰς Αἴγυπτον κάθοδον</p>

<p>&nbsp;καὶ τὴν ἐκεῖ διατροφὴν διὰ τοῦ καλοῦ Ἰωσήφ;</p>

<p>Πόσου ἀνετιμήσω τὰς δέκα πληγάς;</p>

<p>Πόσου ἀνετιμήσω τὸν νυκτερινὸν στῦλον</p>

<p>&nbsp;καὶ τὴν ἡμερινὴν νεφέλην</p>

<p>&nbsp;καὶ τὴν δι' Ἐρυθρᾶς διάβασιν;</p>

<p>Πόσου ἀνετιμήσω τὴν ἐξ οὐρανοῦ μαννοδοσίαν</p>

<p>&nbsp;καὶ τὴν ἐκ πέτρας ὑδροπαροχίαν</p>

<p>&nbsp;καὶ [ἐν] Χωρὴβ νομοθεσίαν &nbsp;</p>

<p>&nbsp;καὶ τὴν ἐκ γῆς [κλ]ηρονομίαν</p>

<p>&nbsp;καὶ τὰς ἐκεῖ δωρεάς;</p>

<p>[Πόσο]υ ἀνετιμήσω τοὺς πάσχον[τας]</p>

<p>&nbsp;οὓς αὐτὸς παρὼν ἐθεράπευσεν;</p>

<p>[Τίμησαί] μοι τὴν ξηρὰν χεῖρα</p>

<p>&nbsp;ἣν ἀ[ποκατέστ]ησεν τῷ σώματι.</p>

<p>Τίμ[ησαί μοι] τοὺς ἐκ γενετῆς τυφλοὺς</p>

<p>&nbsp;[οὓς διὰ φωνῆς ἐφωταγώγησεν].</p>

<p>[Τίμησαί μοι τοὺς κειμένους νεκροὺς]</p>

<p>&nbsp;[οὓς ἐκ μνημείου] ἀνέστησεν γ' δὴ δ' [ἡμέρων].</p>

<p>Ἀτίμητοι α[ἱ παρ' αὐτοῦ σοι δω]ρεαί.</p>

<p>&nbsp;Σὺ δὲ ἀτίμως ἀνταπ[έδωκας εἰς αὐτὸν] τὰς ἀχαρι-</p>

<p>στίας ἀνταποδ[οὺς αὐτῷ] κακὰ ἀντὶ καλῶν</p>

<p>&nbsp;&nbsp;&nbsp;καὶ θλῖψιν [ἀντὶ] χαρᾶς</p>

<p>&nbsp;&nbsp;&nbsp;καὶ θάνατον ἀντὶ ζωῆς,</p>

<p>[ὑπὲρ] οὗ καὶ ἀποθανεῖν σε ἔδει.</p>

<p>Εἶτα ἐὰν μὲ[ν ἔ]θνους ἁρπαγῇ βασιλεὺς ὑπὸ ἐχ[θρῶν],</p>

<p>&nbsp;δι' αὐτὸν πόλεμος συνίσταται,</p>

<p>&nbsp;δι' αὐτ[ὸν] τεῖχος ῥήγνυται,</p>

<p>&nbsp;δι' αὐτὸν πόλις ἀναρπάζεται,</p>

<p>&nbsp;δι' αὐτὸν λύτρα πέμπεται,</p>

<p>&nbsp;δι' αὐτὸν πρέσβεις ἀποστέλλονται</p>

<p>&nbsp;ἵνα λημφθῇ</p>

<p>&nbsp;ἢ ἵνα εἰς ζωὴν ἀναπεμφθῇ</p>

<p>&nbsp;ἢ ἵνα νεκρὸς ταφῇ.</p>

<p>&nbsp;Σὺ δὲ ἐναντίον κατὰ τοῦ [κυρίου] σου ἤνεγκας ψῆφον. &nbsp;</p>

<p>Ὃν γὰρ τὰ ἔθνη προσεκύνει</p>

<p>&nbsp;&nbsp;καὶ ἀκρόβυστοι ἐθαύμαζ[ον]</p>

<p>&nbsp;&nbsp;καὶ ἀλλόφυλοι ἐδόξαζον,</p>

<p>ἐφ' ᾧ καὶ Πιλᾶτος ἐνίψατο τὰς χεῖρας,</p>

<p>σὺ τοῦτον ἀπέκτεινας ἐν τῇ μεγάλῃ ἑορτῇ.</p>

<p>&nbsp;Τοιγαροῦν πικρά σοι ἡ τῶν ἀζύμων ἑορτή, καθώς σοι</p>

<p>γέγραπ[ται]·</p>

<p>&nbsp;»Ἔδεσθε ἄζυμα μετὰ πικρίδων.»</p>

<p>&nbsp;[Πι]κροί σοι ἧλοι οὓς ὤξυνας,</p>

<p>&nbsp;Πικρά σοι [γλῶς]σα ἣν παρώξυνας.</p>

<p>&nbsp;Πικροί σοι ψευδο[μάρ]τυρες οὓς ἔστησας.</p>

<p>&nbsp;Πικροί σοι βρόχοι οὓς ἡτοίμασας.</p>

<p>&nbsp;Πικραί σοι μάστιγες ἃς ἔπλεξας.</p>

<p>&nbsp;Πικρός σοι Ἰούδας ὃν ἐμισθοδότησας.</p>

<p>&nbsp;Πικρός σοι Ἡρώδ[ης] ᾧ ἐξηκολούθησας.</p>

<p>&nbsp;Πικρός σοι Κα[ϊάφας ᾧ] ἐπείσθης.</p>

<p>&nbsp;Πικρά σοι χολὴ ἣν ἐσκ[εύ]ασας.</p>

<p>&nbsp;Πικρόν σοι ὄξος ὃ ἐγεώργ[ησας].</p>

<p>&nbsp;Πικρά σοι ἄκανθα ἣν ἤμησας.</p>

<p>&nbsp;[Πι]κραί σοι χεῖρες ἃς ᾕμαξας.</p>

<p>Ἀπ[έκτεινάς] σου τὸν κύριον ἐν μέσῳ Ἰερο[υσαλήμ].</p>

<p>&nbsp;Ἀκούσατε πᾶσαι αἱ πατ[ριαὶ τῶν ἐθ]νῶν καὶ ἴδετε· &nbsp;</p>

<p>[Καινὸς φόνος γ]έγονεν ἐν μέσῳ Ἰ[ερουσαλήμ],</p>

<p>&nbsp;[ἐν πόλει νομικῇ],</p>

<p>&nbsp;[ἐν πόλει Ἑβραϊκῇ],</p>

<p>&nbsp;[ἐν πόλει προφητικῇ],</p>

<p>&nbsp;[ἐν πόλει δικαίᾳ νομιζομένῃ].</p>

<p>&nbsp;[Καὶ τίς πεφόνευται];</p>

<p>&nbsp;[Τίς δὲ ὁ φονεύς];</p>

<p>&nbsp;[Εἰπεῖν αἰ]δοῦμαι</p>

<p>&nbsp;κα[ὶ λέγ]ειν [ἀναγκάζομαι].</p>

<p>&nbsp;[Εἰ] μὲν γὰρ νύκτωρ [γεγόνει ὁ φόνος]</p>

<p>&nbsp;ἢ ἐπ' ἐρημίας ἦν ἐσφα[γμένος],</p>

<p>&nbsp;[σιγᾶν] εὔχρηστον ἦν·</p>

<p>&nbsp;νῦν δὲ ἐ[πὶ μέση]ς πλατείας καὶ πόλεως,</p>

<p>&nbsp;ἐν μέσῳ [πόλεως] πάντων ὁρώντων</p>

<p>&nbsp;γέγονεν [δικαί]ου ἄδικος φόνος.</p>

<p>Καὶ οὕτως ὑψοῦ[ται ἐ]πὶ ξύλου καὶ τίτλος πρόσκει[ται]</p>

<p>τὸν πεφονευμένον σημαίνων. Τίς [οὗτ]ος; Τὸ εἰπεῖν βαρὺ</p>

<p>καὶ τὸ μὴ εἰπεῖν φοβερώτερον. Πλὴν ἀκούσατε τρέμοντες</p>

<p>δι' ὃν ἐτρόμησεν ἡ γῆ·</p>

<p>&nbsp;Ὁ κρεμάσας τὴν γῆν κρέμαται.</p>

<p>&nbsp;Ὁ πήξας τοὺς οὐρανοὺς πέπεκ[ται].</p>

<p>&nbsp;Ὁ στηρίξας τὰ πάντα ἐπὶ ξύλου ἐστήρικται.</p>

<p>&nbsp;Ὁ δεσπότης παρύβρισται.</p>

<p>&nbsp;Ὁ θεὸς πεφόνευται. &nbsp;</p>

<p>&nbsp;Ὁ βασιλεὺς τοῦ Ἰσραὴλ ἀνῄρεται</p>

<p>&nbsp;&nbsp;ὑπὸ δεξιᾶς Ἰσραηλίτιδος. </p>

<p>&nbsp;Ὢ φόνου καινοῦ, ὢ ἀδικίας καινῆς. Ὁ δεσπότης</p>

<p>παρεσχημάτισται γυμνῷ τῷ σώματι καὶ οὐδὲ περιβολῆς</p>

<p>ἠξίωται ἵνα μὴ θεαθῇ. Διὰ τοῦτο οἱ φωστῆρες ἀπεστρά-</p>

<p>φησαν καὶ ἡ ἡμέρα συνεσκότασεν, ὅπως κρύψῃ τὸν ἐπὶ ξύ-</p>

<p>λου γεγυμνωμένον, οὐ τὸ τοῦ κυρίου σῶμα σκοτίζων, ἀλ-</p>

<p>λὰ τοὺς τούτων ἀνθρώπων ὀφθαλμούς.</p>

<p>Καὶ γὰρ τοῦ λαοῦ μὴ τρέμοντος</p>

<p>&nbsp;ἔτρεμεν ἡ γῆ.</p>

<p>Τοῦ λαοῦ μὴ φοβηθέντος</p>

<p>&nbsp;ἐφοβήθησαν οἱ οὐρανοί.</p>

<p>Τοῦ λαοῦ μὴ περιεσχισμένου</p>

<p>&nbsp;περιεσχίσατο ὁ ἄγγελος.</p>

<p>Τοῦ λαοῦ μὴ κωκύσαντος</p>

<p>&nbsp;»ἐβρόντησεν ἐξ οὐρανοῦ κύριος,</p>

<p>&nbsp;καὶ ὕψιστος ἔδωκεν φωνήν».</p>

<p>&nbsp;Διὰ τοῦτο, ὦ Ἰσραήλ,</p>

<p>&nbsp;ἐπὶ τοῦ κυρίου οὐκ ἐτρό[μης]ας,</p>

<p>&nbsp;ἐπὶ τοῦ κυρίου οὐκ ἐφοβήθ[ης], &nbsp;</p>

<p>&nbsp;[ἐπὶ τ]οῦ κυρίου οὐκ ἐκώκυσας,</p>

<p>&nbsp;ἐπὶ τῶν π[ρωτοτόκων σου ἀ]νεκώκυσας,</p>

<p>&nbsp;&lt;ἐπὶ&gt; τοῦ κρεμαμέν[ου κυρίου οὐ π]εριεσχίσω</p>

<p>&nbsp;ἐπὶ τῶν πεφονευμένων σου περιεσχίσω·</p>

<p>Ἐγκατέλι[πες τὸν κύριον],</p>

<p>&nbsp;[οὐ]χ εὑρέθης ὑπ' αὐ[τοῦ].</p>

<p>[Ἠδάφισας τὸν κύριον],</p>

<p>&nbsp;[ἠδαφίσθης χαμαί].</p>

<p>[Καὶ σὺ μ]ὲν [κεῖσαι νεκρός],</p>

<p>&nbsp;[ἐκεῖνος] δὲ ἀνέστη ἐκ ν[εκρῶν]</p>

<p>&nbsp;[καὶ ἀνέβη εἰς τὰ ὑψηλὰ τῶν] οὐρανῶν.</p>

<p>Κύριος, ἐνδυ[σάμενος τὸν ἄν]θρωπον,</p>

<p>&nbsp;καὶ παθὼν δ[ιὰ τὸν πάσχον]τα,</p>

<p>&nbsp;καὶ δεθεὶς διὰ τὸν κρ[ατούμενον],</p>

<p>&nbsp;καὶ κριθεὶς διὰ τὸν κατά[δικον],</p>

<p>&nbsp;[καὶ] ταφεὶς διὰ τὸν τεθαμμέν[ον],</p>

<p>[ἀνές]τη ἐκ νεκρῶν καὶ ταύτην [ἐβόησεν] τὴν φωνήν</p>

<p>&nbsp;»‘Τίς ὁ κρινόμε[νος πρός] με;</p>

<p>&nbsp;Ἀντιστήτω μοι.’</p>

<p>&nbsp;Ἐγὼ τὸ[ν κατά]δικον ἀπέλυσα.</p>

<p>&nbsp;Ἐγὼ τὸν νεκρ[ὸν] ἐζωοποίησα.</p>

<p>&nbsp;Ἐγὼ τὸν τεθαμμ[ένον] ἀνίστημι.</p>

<p>&nbsp;Τίς ὁ ἀντιλέγων μοι;</p>

<p>&nbsp;Ἐγώ, φησίν, ὁ Χριστός, &nbsp;</p>

<p>&nbsp;ἐγὼ ὁ καταλύσας τὸν θάνατον</p>

<p>&nbsp;καὶ θριαμβεύσας τὸν ἐχθρὸν</p>

<p>&nbsp;καὶ καταπατήσας τὸν ᾅδην</p>

<p>&nbsp;καὶ δήσας τὸν ἰσχυρὸν</p>

<p>&nbsp;καὶ ἀφαρπάσας τὸν ἄνθρωπον</p>

<p>&nbsp;εἰς τὰ ὑψηλὰ τῶν οὐρανῶν,</p>

<p>&nbsp;ἐγώ, φησίν, ὁ Χριστός.»</p>

<p>&nbsp;»Τοίνυν δεῦτε πᾶσαι αἱ πατριαὶ τῶν ἀνθρώπων αἱ ἐν</p>

<p>ἁμαρτίαις πεφυραμέναι, καὶ λάβετε ἄφεσιν ἁμαρτημάτων.</p>

<p>&nbsp;Ἐγὼ γάρ εἰμι ὑμῶν ἡ ἄφεσις,</p>

<p>&nbsp;ἐγὼ τὸ πάσχα τῆς σωτηρίας,</p>

<p>&nbsp;[ἐγὼ ὁ] ἀμνὸς ὁ ὑπὲρ ὑμῶν σφαγείς,</p>

<p>&nbsp;ἐγὼ τὸ λ[ύτρον] ὑμῶν,</p>

<p>&nbsp;ἐγὼ ἡ ζωὴ ὑμῶν,</p>

<p>&nbsp;ἐγὼ ἡ ἀνάστασις ὑμῶν,</p>

<p>&nbsp;ἐγὼ τὸ φῶς ὑμῶν,</p>

<p>&nbsp;ἐγὼ ἡ σω[τηρία] ὑμῶν,</p>

<p>&nbsp;[ἐγὼ] ὁ βασιλεὺς [ὑμῶν].</p>

<p>&nbsp;Ἐγὼ ὑμᾶς ἀνάγω εἰς τ[ὰ ὑψηλὰ] τῶν οὐρανῶν.</p>

<p>&nbsp;Ἐγὼ ὑμῖν δείξω [τὸν] ἀπ' αἰώνων πατέρα.</p>

<p>&nbsp;Ἐγὼ ὑμᾶς ἀν[αστή]σω διὰ τῆς ἐμῆς δεξιᾶς.» &nbsp;</p>

<p>Οὗτός ἐς[τιν ὁ ποιήσας] τὸν οὐρανὸν καὶ τὴν γῆν,</p>

<p>καὶ π[λάσας] ἐν ἀρχῇ τὸν ἄνθρωπον,</p>

<p>ὁ διὰ νόμου [καὶ προ]φητῶν κηρυσσόμενος,</p>

<p>ὁ [ἐν παρθέ]νῳ σαρκωθείς,</p>

<p>ὁ ἐπὶ ξύλ[ῳ κρεμασθείς],</p>

<p>ὁ εἰς γῆν ταφείς,</p>

<p>ὁ ἐκ ν[εκρῶν ἀναστα]θείς,</p>

<p>καὶ ἀνελθὼν εἰς [τὰ ὑψηλὰ τῶν οὐρανῶν],</p>

<p>[ὁ καθήμενος ἐν δεξιᾷ τοῦ πατρός],</p>

<p>[ὁ ἔχων ἐξουσίαν πάντα κρῖναι &lt;καὶ&gt; σῴζειν]</p>

<p>[δι' οὗ ἐποίησεν ὁ πατὴρ τὰ ἀπ' ἀρχῆς μέχρι αἰώνων].</p>

<p>[Οὗτός ἐστιν «τὸ &lt;Α&gt; καὶ τὸ &lt;Ω&gt;]«.</p>

<p>[Οὗτός ἐστιν «ἀρχὴ καὶ τέλος]«,</p>

<p>[ - ἀρχὴ ἀνεκδιήγητος καὶ τέλος ἀκατάλημπτον] - .</p>

<p>[«Οὗτός ἐστιν ὁ Χριστός].»</p>

<p>[Οὗτός ἐστιν ὁ βασιλεύς].</p>

<p>[Οὗτός ἐστιν Ἰησοῦς],</p>

<p>[οὗτος &lt;ὁ&gt; στρατηγός],</p>

<p>[οὗτος ὁ κύριος],</p>

<p>[οὗτος ὁ ἀναστὰς ἐκ νεκρῶν],</p>

<p>[οὗτος ὁ καθήμενος ἐν δεξιᾷ τοῦ πατρός].</p>

<p>[Φορεῖ τὸν πατέρα καὶ ὑπὸ τοῦ πατρὸς φορεῖται],</p>

<p>[«ᾧ ἡ δόξα καὶ τὸ κράτος εἰς τοὺς αἰῶνας. Ἀμήν]».</p>
<p>&nbsp;</p>

<p>[Μελίτωνος Περὶ Πάσχα]</p>

<p>[Εἰρήνη τῷ γράψαντι καὶ τῷ ἀναγινώσκοντι καὶ τοῖς ἀ]-</p>

<p>[γαπῶσι τὸν κύριον ἐν ἀφελότητι καρδίας].</p>

<p>&nbsp;</p>
<hr>
<p>&nbsp;</p>

<p class=c><a href="melito.htm" target="_top"
title="Melito. De pascha - Russian">Russian translation</a></p>



</body>
</html>
