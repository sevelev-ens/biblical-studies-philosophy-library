<html>
<head>
<title>Novum Testamentum Hebraice. Ad Thessalonicenses I</title>
<meta http-equiv=Content-Type content="text/html; charset=utf-8">
<meta content="Ruslan Khazarzar" name="author">
<meta content="Library of Ruslan Khazarzar, Bible, Biblia, Biblia Hebraica, Hebrew New Testament, Salkinson, Ginsburg" name="keywords">
<meta content="Hebrew New Testament, Ad Thessalonicenses I" name="description">
<link href="../hebr.css" rel="stylesheet" type="text/css">
<style rel="stylesheet" type="text/css">
span.c {font-size:8.0pt}
span.g {font-size:16.0pt}
</style>
</head>

<body>

<table style='border:solid black .25pt' align=center cellpadding=15 cellspacing=0 width=700>
<tr><td>

<div dir=rtl lang=HE>

<h1>אֶל-הַתַּסְלוֹנִיקִים א</h1>

<p><strong><span class=g>א</span></strong>&nbsp;&nbsp;&nbsp; <strong><span class=c>1</span></strong> פּוֹלוֹס וְסִלְוָנוֹס וְטִימוֹתִיּוֹס אֶל-עֲדַת הַתַּסְלוֹנִיקִים
הַדְּבֵקִים בֵּאלֹהִים אָבִינוּ וּבְיֵשׁוּעַ הַמָּשִׁיחַ אֲדֹנֵינוּ חֶסֶד לָכֶם
וְשָׁלוֹם מֵאֵת אֱלֹהִים אָבִינוּ וַאֲדוֹנֵינוּ יֵשׁוּעַ הַמָּשִׁיחַ׃ <strong><span class=c>2</span></strong>
הִנֵּה אֲנַחְנוּ מְבָרְכִים אֶת-הָאֱלֹהִים בְּכָל-עֵת עַל-כֻּלְּכֶם וְלֹא
נֶחְדַּל מֵהַזְכִּיר אֶתְכֶם בִּתְפִלּוֹתֵינוּ׃ <strong><span class=c>3</span></strong> בְּזָכְרֵנוּ
תָמִיד לִפְנֵי אֱלֹהֵינוּ אָבִינוּ אֶת-מַעֲשֵׂיכֶם בֶּאֱמוּנָה אֶת-עֲבֹדַתְכֶם
בְּאַהֲבָה וְאֶת-מִבְטַח עֻזְּכֶם בְּתִקְוָה בַּאֲדֹנֵינוּ יֵשׁוּעַ
הַמָּשִׁיחַ׃ <strong><span class=c>4</span></strong> כִּי יָדַעְנוּ אַחִים כִּי בְּחִירֵי הָאֱלֹהִים
אַתֶּם וִידִידָיו׃ <strong><span class=c>5</span></strong> בַּאֲשֶׁר גַּם-בְּשׂרָתֵנוּ לֹא הִשְׁמַעְנוּ
אֶתְכֶם בְּקוֹל דְּבָרִים לְבָד כִּי אִם-גַּם-בִּגְבוּרָה וּבְרוּחַ הַקֹּדֶשׁ
וּבְבִטְחָה עֲצֻמָה כַּאֲשֶׁר רְאִיתֶם אֵיךְ הָלַכְנוּ בְתוֹכֲכֶם לְטוֹב לָכֶם׃
<strong><span class=c>6</span></strong> וְאַתֶּם הֲלַכְתֶּם בְּעִקְּבוֹתֵינוּ וּבְעִקְּבוֹת אֲדֹנֵינוּ
וַתְּקַבְּלוּ אֶת-דְּבָרֵינוּ וְלִבְּכֶם עָלַץ בְּרוּחַ הַקֹּדֶשׁ אַף
כִּי-צָרָה גְדוֹלָה מְצָאַתְכֶם׃ <strong><span class=c>7</span></strong> עַד אֲשֶׁר הֱיִיתֶם לְמוֹפֵת
לְכָל-אַנְשֵׁי אֱמוּנָה בְּמַקְדּוֹנְיָא וּבַאֲכַיָּא׃ <strong><span class=c>8</span></strong> כִּי מִכֶּם
יָצָא קוֹל דְּבַר יְהוָֹה לֹא לְבַד בְּמַקְדּוֹנְיָא וּבַאֲכַיָּא כִּי אִם-גַּם
בְּכָל-מָקוֹם יָצָא שֵׁמַע אֱמוּנַתְכֶם בֵּאלֹהִים עַד אֲשֶׁר לֹא נוֹתַר לָנוּ
לְדַבֶּר-עוֹד דָּבָר׃ <strong><span class=c>9</span></strong> כִּי הַשֹּׁמְעִים הִגִּידוּ בְפִיהֶם אֵיךְ
בָּאנוּ אֲלֵיכֶם וְאֵיךְ עֲזַבְתֶּם אֶת-הָאֱלִילִים וַתָּשׁוּבוּ אֶל-הָאֱלֹהִים
לַעֲבֹד אֱלֹהִים חַיִּים אֱלֹהֵי אֱמֶת׃ <strong><span class=c>10</span></strong> וּלְחַכּוֹת לִבְנוֹ
מִן-הַשָּׁמַיִם לְיֵשׁוּעַ אֲשֶׁר הֲקִימוֹ מִן-הַמֵּתִים וַאֲשֶׁר הוּא
מַצִּילֵנוּ לֶעָתִיד לָבוֹא מֵחָרוֹן אָף׃</p>

<p><strong><span class=g>ב</span></strong>&nbsp;&nbsp;&nbsp; <strong><span class=c>1</span></strong> הֵן נַפְשְׁכֶם אַחַי יֹדָעַת כִּי בֹאֵנוּ אֲלֵיכֶם לֹא-הָיָה
לָרִיק׃ <strong><span class=c>2</span></strong> כִּי אַחֲרֵי הַתְּלָאָה אֲשֶׁר מְצָאַתְנוּ וְאַחֲרֵי
אֲשֶׁר הִתְעַלְּלוּ בָנוּ בְּפִילִפִּי הֲלֹא יְדַעְתֶּם כִּי אָז מָצָאנוּ עֹז
בֵּאלֹהֵינוּ לְהַגִּיד לָכֶם בְּשׂרַת הָאֱלֹהִים נֶגֶד צֹרְרִים רַבִּים׃ <strong><span class=c>3</span></strong>
כִּי לֹא מִפִּי מַשְׁגֶּה יָצְאָה עֵדוּתֵנוּ וְלֹא מִקֶּרֶב טְמֵא שְׂפָתַיִם
וְלֹא מִלָּשׁוֹן רְמִיָּה׃ <strong><span class=c>4</span></strong> כִּי כַאֲשֶׁר מָצָא אֱלֹהִים לִבֵּנוּ
נָכוֹן לְפָנָיו וַיַּפְקֵד בְּיָדֵינוּ אֶת-הַבְּשׂרָה כֵּן נְדַבֵּרָה לֹא
לְהָפִיק רָצוֹן מִבְּנֵי-אָדָם כִּי אִם-מֵאלֹהִים הַבֹּחֵן לֵבָב׃ <strong><span class=c>5</span></strong>
הֵן יְדַעְתֶּם כִּי מֵעוֹדֵנוּ לֹא בָאנוּ בִשְׂפַת חֲלָקוֹת וְלֹא בְנִכְלֵי
בֹצְעֵי בָצַע אֱלֹהִים לָנוּ לְעֵד׃ <strong><span class=c>6</span></strong> גַּם לֹא-בִקַּשְׁנוּ כְבוֹד
אֲנָשִׁים לֹא מִיֶּדְכֶם וְלֹא מִידֵי אֲחֵרִים אַף כִּי-הָיְתָה לָּנוּ צְדָקָה
לְהַעֲמִיס עֲלֵיכֶם לְכַלְכְּלֵנוּ כִּשְׁלִיחֵי הַמָּשִׁיחַ׃ <strong><span class=c>7</span></strong> אַךְ
בִּנְעִמוֹת הָלַכְנוּ עִמָּכֶם בְּאֹמֶנֶת אֲשֶׁר תִּשָּׂא אֶת-בְּנָהּ בְּחֵיקָהּ׃
<strong><span class=c>8</span></strong> וְכֵן זֶה כַמָּה נִכְסֹף נִכְסַפְנוּ לָכֶם עַד אֲשֶׁר-אָמַרְנוּ
לָתֵת לָכֶם גַּם-בְּשׂרַת הָאֱלֹהִים וְגַם-נַפְשֵׁנוּ בַּעַדְכֶם
כִּי-יְקַרְתֶּם בְּעֵינֵינוּ עַד-מְאֹד׃ <strong><span class=c>9</span></strong> הֲלֹא תִזְכְּרוּ אַחַי
אֶת-הֶעָמָל וְאֶת-הַיְגִיעָה אֵיךְ עָבַדְנוּ לַיְלָה וְיוֹמָם לְבִלְתִּי הֱיוֹת
לְמַשָּׂא עַל-אִישׁ מִכֶּם כַּאֲשֶׁר הִגַּדְנוּ לָכֶם בְּשׂרַת הָאֱלֹהִים׃ <strong><span class=c>10</span></strong>
עֵדִים אַתֶּם וְעֵד אֱלֹהִים כִּי בְקֹדֶשׁ בְּצֶדֶק וּבְתָמִים הָלַכְנוּ
לִפְנֵיכֶם שֹׁמְרֵי אֱמֻנִים׃ <strong><span class=c>11</span></strong> כַּאֲשֶׁר אַתֶּם יֹדְעִים
כִּי-כְאָב אֶל-בָּנָיו כֵּן דִּבַּרְנוּ דִבְרֵי מוּסָר וְתַנְחוּמִים עַל-לֵב
כָּל-אִישׁ מִכֶּם׃ <strong><span class=c>12</span></strong> וַנָּעִיד בָּכֶם לָלֶכֶת בְּדֶרֶךְ יְשָׁרָה
לִפְנֵי אֱלֹהִים אֲשֶׁר קָרָא אֶתְכֶם לִכְבוֹד מַלְכוּתוֹ׃ <strong><span class=c>13</span></strong>
וּבַעֲבוּר זֹאת גַּם-אֲנַחְנוּ לֹא נֶחְדַּל מֵהוֹדוֹת אֶת-אֱלֹהֵינוּ כִּי הֶאֱזַנְתֶּם
לִדְבַר הָאֱלֹהִים אֲשֶׁר הִשְׁמַעְנוּ בְאָזְנֵיכֶם לֹא כִדְבַר אֲנָשִׁים כִּי
אִם-קִבַּלְתֶּם אֹתוֹ כִּדְבַר הָאֱלֹהִים לַאֲמִיתּוֹ אֲשֶׁר רַב כֹּחוֹ
לְמַאֲמִינִים׃ <strong><span class=c>14</span></strong> כִּי נִמְשַׁלְתֶּם אַחַי לִקְהִלוֹת הָאֱלֹהִים
בְּיֵשׁוּעַ הַמָּשִׁיחַ אֲשֶׁר-בְּאֶרֶץ יְהוּדָה כִּי עַם הָאָרֶץ הֵצִיקוּ
לָכֶם כַּאֲשֶׁר הַיְהוּדִים הֵצִיקוּ לָהֶן׃ <strong><span class=c>15</span></strong> הֲלֹא הֵם אֲשֶׁר
הֵמִיתוּ אֶת-יֵשׁוּעַ אֲדֹנֵינוּ וְאֶת-הַנְּבִיאִים וְגַם-אֹתָנוּ גֵּרְשׁוּ
מִגֵּו וְהֵם לֹא טוֹבִים בְּעֵינֵי אֱלֹהִים וּנְלוֹזִים לִפְנֵי כָל-אָדָם׃ <strong><span class=c>16</span></strong>
אֲשֶׁר סָגְרוּ עָלֵינוּ מִקְּרֹא אֶל-הַגּוֹיִם לִתְשׁוּעָה וּבָזֹאת מָלְאָה
סְאַת עֲוֹנָם כְּדַרְכָּם תָּמִיד וַחֲרוֹן אַף הִשִּׂיגָם עַד-לְכַלֵּה׃ <strong><span class=c>17</span></strong>
וַאֲנַחְנוּ אַחַי אַחֲרֵי אֲשֶׁר-רָחַקְנוּ מִכֶּם זֶה מְעַט כְּמַסְתִּירֵי
פָנִים וְלֹא כְמַרְחִיקֵי לֵב בִּקַּשְׁנוּ מְאֹד לִרְאוֹת אֶת-פְּנֵיכֶם
בְּחֵשֶׁק-רָב׃ <strong><span class=c>18</span></strong> עַל-כֵּן הוֹאַלְנוּ לָבוֹא אֲלֵיכֶם אֲנִי פוֹלוֹס
גַּם-פַּעַם גַּם-פַּעֲמָיִם וְהַשָּׂטָן עֲצָרָנוּ׃ <strong><span class=c>19</span></strong> כִּי מַה
תִּקְוָתֵנוּ מַה שִּׂמְחָתֵנוּ וּמָה עֲטֶרֶת תִּפְאַרְתֵּנוּ הֲלֹא אַתֶּם
הִנְּכֶם לִפְנֵי יֵשׁוּעַ הַמָּשִׁיחַ אֲדֹנֵינוּ בְּבֹאוֹ׃ <strong><span class=c>20</span></strong> כִּי
הֵן אַתֶּם כְּבוֹדֵנוּ וְשִׂמְחָתֵנוּ׃</p>

<p><strong><span class=g>ג</span></strong>&nbsp;&nbsp;&nbsp; <strong><span class=c>1</span></strong> עַל-כֵּן כַּלְכֵּל לֹא יָכֹלְנוּ עוֹד וַנֵּאוֹת לְהִוָּתֵר
בְּאַתִּינַס לְבַדֵּנוּ׃ <strong><span class=c>2</span></strong> וְאֶת-אָחִינוּ טִימוֹתִיּוֹס מְשָׁרֵת-אֵל
בִּבְשׂרַת הַמָּשִׁיחַ שָׁלַחְנוּ לְחַזֵּק אֶת-לִבְּכֶם וּלְהַזְהִיר אֶתְכֶם
בֶּאֱמוּנַתְכֶם׃ <strong><span class=c>3</span></strong> לְבִלְתִּי יִנּוֹעַ לֶב-אִישׁ מִפְּנֵי הַצָּרוֹת
הָאֵלֶּה הֲלֹא בְנַפְשְׁכֶם יְדַעְתֶּם כִּי לָזֹאת יֻעָדְנוּ׃ <strong><span class=c>4</span></strong> כִּי
גַם-הִגַּדְנוּ לָכֶם מֵאָז בִּהְיוֹתֵנוּ אֶצְלְכֶם כִּי-צָרָה תָבוֹא עָלֵינוּ
וְכֵן גַּם-בָּאָה כַּאֲשֶׁר יְדַעְתֶּם׃ <strong><span class=c>5</span></strong> וְעַל-כֵּן גַּם אֲנִי
נִלְאֵיתִי כַּלְכֵּל וָאֶשְׁלַח לָדַעַת עַל-דְּבַר אֱמוּנַתְכֶם אִם לֹא נִסָּה
הַמְנַסֶּה אֶתְכֶם לָתֵת אֶת-עֲמָלֵנוּ לָרִיק׃ <strong><span class=c>6</span></strong> וְעַתָּה כַּאֲשֶׁר
שָׁב אֵלֵינוּ טִימוֹתִיּוֹס מִכֶּם וַיְבַשְּׂרֵנוּ עַל-דְּבַר אֱמוּנַתְכֶם
וְאַהֲבַתְכֶם כִּי זְכַרְתֶּם אֹתָנוּ לְטוֹבָה בְּכָל-עֵת וְכִי תִתְאַוּוּ
לִרְאוֹת אֶת-פָּנֵינוּ כַּאֲשֶׁר גַּם-אֲנַחְנוּ מִתְאַוִּים לִרְאוֹת
אֶת-פְּנֵיכֶם׃ <strong><span class=c>7</span></strong> לְזֹאת אֵפוֹא אֶחָי בְּכָל-צָרוֹת וְרָעוֹת מָצָאנוּ
תַנְחוּמִים בָּכֶם בִּגְלַל אֱמוּנַתְכֶם׃ <strong><span class=c>8</span></strong> כִּי חַיִּים אֲנַחְנוּ
הַיּוֹם אִם רַק עֹמְדִים אַתֶּם הָכֵן לִפְנֵי אֲדֹנֵינוּ׃ <strong><span class=c>9</span></strong> כִּי
בַמֶּה-נּוֹדֶה מַה-נָּשִׁיב לֵאלֹהִים בַּעֲבוּרְכֶם עַל כָּל-הַשִׂמְחָה אֲשֶׁר שָׂמַחְנוּ
עֲלֵיכֶם לִפְנֵי אֱלֹהֵינוּ׃ <strong><span class=c>10</span></strong> לַיְלָה וְיוֹמָם נַעְתִּיר
וְנִתְפַּלֵּל כִּי יִנָּתֶן לָנוּ לִרְאוֹת אֶת-פְּנֵיכֶם וּלְהַשְׁלִים אֵת
אֲשֶׁר-לָכֵם בֶּאֱמוּנַתְכֶם׃ <strong><span class=c>11</span></strong> וֵאלֹהֵינוּ אָבִינוּ וְיֵשׁוּעַ
הַמָּשִׁיחַ אֲדֹנֵינוּ יְיַשֵּׁר אֶת-דַּרְכֵּנוּ אֲלֵיכֶם׃ <strong><span class=c>12</span></strong>
וְאֶתְכֶם יַרְבֶּה וְכֵן יִתֵּן לָכֶם אֲדֹנֵינוּ לְהוֹסִיף בְּאַהֲבַת אִישׁ
לְרֵעֵהוּ וּבְאַהֲבַת כָּל-אָדָם כַּאֲשֶׁר גַּם-אֲנַחְנוּ נוֹסִיף לְאַהֲבָה
אֶתְכֶם׃ <strong><span class=c>13</span></strong> וְכֵן יְכוֹנֵן אֶת-לִבְּכֶם בַּקֹּדֶשׁ וְלֹא יִמָּצֵא
בָכֶם שֶׁמֶץ דָּבָר לִפְנֵי אֱלֹהֵינוּ אָבִינוּ בְּיוֹם בּוֹא יֵשׁוּעַ
הַמָּשִׁיחַ אֲדֹנֵינוּ עִם-כָּל-קְדֹשָׁיו׃</p>

<p><strong><span class=g>ד</span></strong>&nbsp;&nbsp;&nbsp; <strong><span class=c>1</span></strong> סוֹף דָּבָר אַחַי נִדְרֹשׁ מִכֶּם וְנַזְהִיר אֶתְכֶם בְּשֵׁם
יֵשׁוּעַ אֲדֹנֵינוּ כַּאֲשֶׁר קִבַּלְתֶּם מִפִּינוּ לְהִתְהַלֵּךְ בְּמֵישָׁרִים
וְלִמְצֹא חֵן בְּעֵינֵי אֱלֹהִים וְכַאֲשֶׁר גַּם-אַתֶּם הֹלְכִים כֵּן תַּעֲשׂוּ
וְכֵן תּוֹסִיפוּ׃ <strong><span class=c>2</span></strong> כִּי יְדַעְתֶּם אֶת-הַמִּצְוֹת אֲשֶׁר נָתַנּוּ
לָכֶם בְּשֵׁם יֵשׁוּעַ אֲדֹנֵינוּ׃ <strong><span class=c>3</span></strong> כִּי זֶה רְצוֹן אֱלֹהִים כִּי
קְדשִׁים תִּהְיוּ וְתִנָּזְרוּ מִן-הַזְּנוּת׃ <strong><span class=c>4</span></strong> וְכָל-אִישׁ מִכֶּם
יָבִין לִשְׁמֹר כִּלְיוֹ בְּקֹדֶשׁ וּבְכָבוֹד׃ <strong><span class=c>5</span></strong> לֹא-בְתַאֲוָה
וַעֲגָבִים כְּדֶרֶךְ הַגּוֹיִם אֲשֶׁר לֹא יָדְעוּ אֶת-הָאֱלֹהִים׃ <strong><span class=c>6</span></strong>
וְלֹא-יִפְרֹץ אִישׁ אֶת-אָחִיו וְלֹא יוֹנֶנּוּ בַּדָּבָר הַזֶּה כִּי נֹקֵם
יְהוָֹה עַל-כָּל-אֵלֶּה כַּאֲשֶׁר הִגַּדְנוּ וְהַעִידֹנוּ בָכֶם מֵאָז׃ <strong><span class=c>7</span></strong>
כִּי לֹא-לְתוֹעֵבָה קָרָא אֹתָנוּ אֱלֹהֵינוּ כִּי אִם-לְדֶרֶךְ הַקֹּדֶשׁ׃ <strong><span class=c>8</span></strong>
וְעַל-כֵּן הַבֹּזֶה לֹא אֶת-אָדָם הוּא בֹזֶה כִּי אִם-אֶת-אֱלֹהִים אֲשֶׁר נָתַן
לָכֶם רוּחַ קָדְשׁוֹ׃ <strong><span class=c>9</span></strong> וְעַל-דְּבַר אַהֲבַת אַחִים אֵין-לָנוּ לִכְתֹּב
דָּבָר אֲלֵיכֶם כִּי הֲלֹא אַתֶּם לִמּוּדֵי אֱלֹהִים לְאַהֲבָה אִישׁ
אֶת-אָחִיו׃ <strong><span class=c>10</span></strong> וְכֵן גַּם-עֲשִׂיתֶם לְכָל-אֲחֵיכֶם אֲשֶׁר
בְּמַקְדּוֹנְיָא כֻלָּהּ רַק-נִתְחַנֵּן אֲלֵיכֶם אַחַי כִּי כֵן תַּעֲשׂוּ וְכֵן
תּוֹסִיפוּ׃ <strong><span class=c>11</span></strong> וְתִתְאַמְּצוּ לָשֶׁבֶת בְּהַשְׁקֵט לַעֲשׂוֹת אִישׁ
אֶת-מְלַאכְתּוֹ וְלִחְיוֹת עַל-יְגִיעַ כַּפָּיו כַּאֲשֶׁר צִוִּינוּ אֶתְכֶם׃ <strong><span class=c>12</span></strong>
וּבְכֵן תִּתְהַלְּכוּ בְמִישׁוֹר אֶת-אֵלֶּה אֲשֶׁר מִחוּץ לַעֲדָתֵנוּ וְלֹא
יֶחְסַר לָכֶם כָּל-דָּבָר׃ <strong><span class=c>13</span></strong> וְעַל-דְּבַר יְשֵׁנֵי עָפָר חָפַצְנוּ
כִּי תֵדְעוּן כִּי לֹא לָכֶם לְהִתְאַבֵּל כַּאֲנָשִׁים אֲשֶׁר אֵין-לָהֶם
תִּקְוָה׃ <strong><span class=c>14</span></strong> כִּי כַאֲשֶׁר נַאֲמִין כִּי יֵשׁוּעַ מֵת וַיֶּחִי כֵּן
גַּם-אֶת-הַיְשֵׁנִים עַל-יְדֵי יֵשׁוּעַ יָקִים אֱלֹהִים לְפָנָיו׃ <strong><span class=c>15</span></strong>
כִּי כָזֹאת אָנוּ אֹמְרִים לָכֶם בִּדְבַר יְהוָֹה כִּי אֲנַחְנוּ הַנִּשְׁאָרִים
פֹּה בַחַיִּים לְמוֹעֵד בּוֹא אֲדֹנֵינוּ לֹא נְקַדֵּם אֶת-הַיְשֵׁנִים׃ <strong><span class=c>16</span></strong>
כִּי בִתְרוּעָה יֵרֵד אֲדֹנֵינוּ מִן-הַשָּׁמַיִם בְּקוֹל שׁוֹפַר אֱלֹהִים
מִפִּי שַׂר-צְבָא הַמָּרוֹם וְהַמֵּתִים בַּמָּשִׁיחַ יָקוּמוּ אָז רִאשׁוֹנָה׃ <strong><span class=c>17</span></strong>
וְאַחֲרֵי-כֵן אֲנַחְנוּ הַנִּשְׁאָרִים בַּחַיִּים נִלָּקַח וְנַעֲלֶה עִמָּהֶם
יַחְדָּו בַּעֲנָנִים לִקְרַאת הָאָדוֹן בִּרְקִיעַ הַשָּׁמָיִם וְכֵן נִהְיֶה
עִם-הָאָדוֹן לָנֶצַח׃ <strong><span class=c>18</span></strong> לָכֵן אֵפוֹא נַחֲמוּ אִישׁ אֶת-רֵעֵהוּ
בִּדְבָרִים כָּאֵלֶּה׃</p>

<p><strong><span class=g>ה</span></strong>&nbsp;&nbsp;&nbsp; <strong><span class=c>1</span></strong> וְעַל-דְּבַר הָעִתִּים וְהַזְּמַנִּים אֵין-דָּבָר אַחַי לְהִכָּתֵב
לָכֶם׃ <strong><span class=c>2</span></strong> הֲלֹא יְדַעְתֶּם הֵיטֵב כִּי יוֹם-יְהוָֹה כְּגַנָּב
בַּלַּיְלָה יָבוֹא׃ <strong><span class=c>3</span></strong> כַּאֲשֶׁר יֹאמְרוּ שָׁלוֹם וְשַׁלְוָה אָז
פִּתְאֹם יָבוֹא עֲלֵיהֶם אֵידָם כְּחֶבְלֵי יוֹלֵדָה וְלֹא יִמָּלֵט לָהֶם פָּלִיט׃
<strong><span class=c>4</span></strong> אֲבָל אַתֶּם אַחַי אֵינְכֶם בַּחֹשֶׁךְ אֲשֶׁר יָבוֹא עֲלֵיכֶם
הַיּוֹם כְּגַנָּב׃ <strong><span class=c>5</span></strong> כִּי כֻלְּכֶם בְּנֵי אוֹר וּבְנֵי יוֹם אַתֶּם
לֹא בְנֵי לַיְלָה וְלֹא בְנֵי חשֶׁךְ אֲנָחְנוּ׃ <strong><span class=c>6</span></strong> עַל-כֵּן אֵין
לָנוּ לִישׁוֹן כִּשְׁאָר הָאֲנָשִׁים כִּי אִם-נִשְׁקֹד וְנִשְׁתַּמֵּר
מִשִּׁכָּרוֹן׃ <strong><span class=c>7</span></strong> כִּי הַיְשֵׁנִים יִישְׁנוּ בַלָּיְלָה
וְהַשִּׁכֹּרִים יִשְׁכְּרוּן בַּלָּיְלָה׃ <strong><span class=c>8</span></strong> וַאֲנַחְנוּ בְנֵי יוֹם
נִשְׁתַּמֵּר מִשְּׁכָּרוֹן וְנִלְבַּשׁ שִׁרְיוֹן אֱמוּנָה וְאַהֲבָה וּלְכוֹבַע
לָנוּ תִּקְוַת הַיְשׁוּעָה׃ <strong><span class=c>9</span></strong> כִּי לֹא-יָצַר אֹתָנוּ אֱלֹהִים
לְכַלֹּתֵנוּ בְאַפּוֹ כִּי אִם-לְהָבִיא לָנוּ יְשׁוּעָה בְּיַד-יֵשׁוּעַ
הַמָּשִׁיחַ אֲדֹנֵינוּ׃ <strong><span class=c>10</span></strong> הוּא אֲשֶׁר מֵת בַּעֲדֵנוּ וְאִם-נָקִיץ
אוֹ-נִישַׁן עִמּוֹ נִחְיֶה יַחְדָּו׃ <strong><span class=c>11</span></strong> עַל-כֵּן הַזְהִירוּ אִישׁ
אֶת-רֵעֵהוּ וְהָשִׁיבוּ אִישׁ אֶת-נֶפֶשׁ אָחִיו כַּאֲשֶׁר עֲשִׂיתֶם עַד-כֹּה׃ <strong><span class=c>12</span></strong>
וַאֲנַחְנוּ נִפְצַר בָּכֶם אַחִים לָדַעַת בְּשׂוּם לֵב אֶת-הָעֲמֵלִים בָּכֶם
וְאֶת-הַנִּצָּבִים עֲלֵיכֶם בְּשֵׁם הָאָדוֹן וְאֶת-הַמּוֹכִיחִים אֶתְכֶם׃ <strong><span class=c>13</span></strong>
וּלְהַכִּיר יְקַר עֶרְכָּם הַגָּדוֹל לְאַהֲבָה אֹתָם לְמַעַן פָּעֳלָם
וְהַחֲזִיקוּ שָׁלוֹם בֵּינֵיכֶם׃ <strong><span class=c>14</span></strong> וְאַתֶּם אַחֵינוּ נַזְהִיר
אֶתְכֶם הוֹכִיחוּ אֶת-הַמַּמְרִים אַמְּצוּ אֶת-רַכֵּי הַלֵּבָב סַעֲדוּ
אֶת-החֹלִים וְהַאֲרִיכוּ אַף לְכָל-אָדָם׃ <strong><span class=c>15</span></strong> הִשָּׁמְרוּ
פֶּן-יִגְמֹל אִישׁ לְאִישׁ רָעָה תַּחַת רָעָה כִּי אִם-רִדְפוּ לְהֵיטִיב
תָּמִיד לְאִישׁ אִישׁ מִכֶּם וְגַם לְכָל-אָדָם׃ <strong><span class=c>16</span></strong> וְאַךְ שְׂמֵחִים
תִּהְיוּ כָּל-הַיָּמִים׃ <strong><span class=c>17</span></strong> וְלֹא תַחְדְּלוּ מֵהִתְפַּלֵּל תָּמִיד׃ <strong><span class=c>18</span></strong>
הוֹדוּ עַל-כָּל-דָּבָר כִּי-זֶה לָכֶם חֵפֶץ אֱלֹהִים בְּיֵשׁוּעַ הַמָּשִׁיחַ׃ <strong><span class=c>19</span></strong>
לֹא תְכַבּוּ אֶת-הָרוּחַ׃ <strong><span class=c>20</span></strong> וְאֶת-הַנְּבוּאוֹת לֹא תִפְרָעוּ׃ <strong><span class=c>21</span></strong>
בַּחֲנוּ כָּל-דָּבָר וְהַחֲזִיקוּ בַּטּוֹב׃ <strong><span class=c>22</span></strong> וּמִכָּל-שֶׁמֶץ
דָּבָר רָע אַף לְמַרְאֵה עָיִן הַרְחִיקוּ רַגְלֵיכֶם׃ <strong><span class=c>23</span></strong> וֵאלֹהֵי
הַשָּׁלוֹם הוּא יְקַדֵּשׁ אֶתְכֶם מֵחָחֵל וְעַד-כַּלֵּה וְיִשְׁמָרְכֶם
מִכָּל-רָע בְּרוּחַ נֶפֶשׁ וּגְוִיָּה לְמוֹעֵד בּוֹא אֲדֹנֵינוּ יֵשׁוּעַ
הַמָּשִׁיחַ׃ <strong><span class=c>24</span></strong> נֶאֱמָן הוּא הַקֹּרֵא אֶתְכֶם וְהוּא גַּם-יַעֲשֶׂה׃ <strong><span class=c>25</span></strong>
אָנָּא אֶחָי הִתְפַּלְּלוּ-נָא בַּעֲדֵנוּ׃ <strong><span class=c>26</span></strong> שַׁאֲלוּ לִשְׁלוֹם
כָּל-הָאַחִים בִּנְשִׁיקַת הַקֹּדֶשׁ׃ <strong><span class=c>27</span></strong> הִנְנִי מַשְׁבִּיעֲכֶם
בַּאֲדֹנֵינוּ לָתֵת הָאִגֶּרֶת הַזֹּאת לְהִקָּרֵא בְאָזְנֵי כָל-הָאַחִים
הַקְּדוֹשִׁים׃ <strong><span class=c>28</span></strong> חֶסֶד יֵשׁוּעַ הַמָּשִׁיחַ אֲדֹנֵינוּ עִמָּכֶם
אָמֵן׃</p>

</div>

<hr align=center width=300 size=1 style='color:#c0c0c0'>

<div dir=ltr>

<p class=c><a href="index.htm">Index</a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="2th.htm">Poster</a></p>

</div>

</td></tr>
</table>

</body>
</html>
