<html>
<head>
<title>Novum Testamentum Hebraice. Ioannis I</title>
<meta http-equiv=Content-Type content="text/html; charset=utf-8">
<meta content="Ruslan Khazarzar" name="author">
<meta content="Library of Ruslan Khazarzar, Bible, Biblia, Biblia Hebraica, Hebrew New Testament, Salkinson, Ginsburg" name="keywords">
<meta content="Hebrew New Testament, Ioannis I" name="description">
<link href="../hebr.css" rel="stylesheet" type="text/css">
<style rel="stylesheet" type="text/css">
span.c {font-size:8.0pt}
span.g {font-size:16.0pt}
</style>
</head>

<body>

<table style='border:solid black .25pt' align=center cellpadding=15 cellspacing=0 width=700>
<tr><td>

<div dir=rtl lang=HE>

<h1>יוֹחָנָן א</h1>

<p><strong><span class=g>א</span></strong>&nbsp;&nbsp;&nbsp; <strong><span class=c>1</span></strong> הִנֵּה אֲנַחְנוּ מַגִּידִים לָכֶם אֶת-דְּבַר הַחַיִּים הוּא אֲשֶׁר
הָיָה מֵרֵאשִׁית אֲשֶׁר שָׁמַעְנוּ בְאָזְנֵינוּ רָאִינוּ בְעֵינֵינוּ אֲשֶׁר
הִבַּטְנוּ וַאֲשֶׁר יָדֵינוּ מִשֲׁשׁוּ מְקוֹרוֹ׃ <strong><span class=c>2</span></strong> הוּא מְקוֹר
הַחַיִּים אֲשֶׁר נִגְלָה לָּנוּ וַנִּרְאֵהוּ וַנָּעִיד וַנַּגִּיד לָכֶם כִּי
זֶה הוּא מְקוֹר חַיֵּי עוֹלָם אֲשֶׁר הָיָה עִם-הָאָב וַאֲשֶׁר נִגֳה לָּנוּ׃ <strong><span class=c>3</span></strong>
כִּי אֶת-אֲשֶׁר רָאִינוּ וְשָׁמַעְנוּ נַגִּיד לָכֶם לְמַעַן תִּדְבְּקוּ בָנוּ
גַּם-אַתֶּם כִּי הֲלֹא דְבֵקִים אֲנַחְנוּ בָאָב וּבִבְנוֹ יֵשׁוּעַ הַמָּשִׁיחַ׃
<strong><span class=c>4</span></strong> וַאֲנַחְנוּ כֹתְבִים לָכֶם כַּדְּבָרִים הָאֵלֶּה לְמַלֹּאת
אֶת-לִבְּכֶם שִׂמְחָה׃ <strong><span class=c>5</span></strong> וְזֹאת הִיא מַלְאֲכוּת-יָהּ אֲשֶׁר
שָׁמַעְנוּ מִמֶּנּוּ לְהַגִּיד לָכֶם כִּי אֱלֹהִים אוֹר הוּא וְכָל-חשֶׁךְ אֵין
בּוֹ׃ <strong><span class=c>6</span></strong> אִם-נֹאמַר כִּי דְבֵקִים אֲנַחְנוּ בוֹ וּבַחֲשֵׁכָה
נִתְהַלָךְ כָּזָב הוּא בְפִינוּ וֶאֱמֶת לֹא פָעַלְנוּ׃ <strong><span class=c>7</span></strong> אַךְ
אִם-בָּאוֹר נִתְהַלֵּךְ כַּאֲשֶׁר הוּא בָּאוֹר הִנֵּהוּ אָז חֻבַּרְנוּ יַחְדָּו
וְדַם-בְּנוֹ יֵשׁוּעַ הַמָּשִׁיחַ יְטַהֲרֵנוּ מִכָּל-עָוֹן׃ <strong><span class=c>8</span></strong>
אִם-נֹאמַר כִּי אֵין-בָּנוּ עָוֹן מַתְעִים אֲנַחְנוּ אֶת-נַפְשֹׁתֵינוּ וֶאֱמֶת
בְּקִרְבֵּנוּ נֶעְדָּרֶת׃ <strong><span class=c>9</span></strong> אִם-נִתְוַדֶּה אֶת-חַטֹּאתֵינוּ נֶאֱמָן
הוּא וְצַדִּיק לִסְלֹחַ לָנוּ אֶת-חַטֹּאתֵינוּ וּלְטַהֵר אֶת-נַפְשֵׁנוּ
מִכָּל-עָוֹן׃ <strong><span class=c>10</span></strong> וְאִם-נֹאמַר כִּי לֹא חָטָאנוּ שַׂמְנוּ אֹתוֹ
לִמְכַזֵּב וּדְבָרוֹ בְקִרְבֵּנוּ אָיִן׃</p>

<p><strong><span class=g>ב</span></strong>&nbsp;&nbsp;&nbsp; <strong><span class=c>1</span></strong> הִנְנִי כֹתֵב אֲלֵיכֶם יְלָדִי כַּדְּבָרִים הָאֵלֶּה לְבִלְתִּי
תֶחֱטָאוּ וְאִם-יֶחֱטָא אִישׁ יֵשׁ עָלָיו מַלְאָךְ מֵלִיץ לִפְנֵי אָבִינוּ הוּא
יֵשׁוּעַ הַמָּשִׁיחַ הַצַּדִּיק׃ <strong><span class=c>2</span></strong> וְהוּא כֹפֶר עַל-חַטֹּאתֵינוּ
וְלֹא לְבַד עַל-חַטֹּאתֵינוּ כִּי אִם-גַּם עַל-כָּל-הָאָרֶץ׃ <strong><span class=c>3</span></strong>
וּבָזֹאת נַכִּיר כִּי יָדַעְנוּ אֹתוֹ אִם-נִשְׁמֹר אֶת-מִצְוֹתָיו׃ <strong><span class=c>4</span></strong>
הָאֹמֵר יָדַעְתִּי אֹתוֹ וְאֶת-מִצְוֹתָיו לֹא יִשְׁמֹר כֹּזֵב הוּא וְאֵין אֱמֶת
בּוֹ׃ <strong><span class=c>5</span></strong> אַךְ הַשֹּׁמֵר אֶת-דְּבָרוֹ אַהֲבַת אֱלֹהִים כְּלוּלָה בוֹ
בֶּאֱמֶת וּבָזֹאת נַכִּיר כִּי-בוֹ נִתְלוֹנָן׃ <strong><span class=c>6</span></strong> הָאֹמֵר כִּי הוּא
מִתְלוֹנֵן בּוֹ יֶשׁ-לוֹ לָלֶכֶת גַּם-בְּעִקְּבוֹתָיו׃ <strong><span class=c>7</span></strong> אַחַי לֹא
מִצְוָה חֲדָשָׁה אֲנִי-כֹתֵב אֲלֵיכֶם מִצְוָה יְשָׁנָה הִיא אֲשֶׁר הָיְתָה
לָכֶם מִקֶּדֶם וְהַמִּצְוָה הַיְשָׁנָה הִיא הַתּוֹרָה אֲשֶׁר שְׁמַעְתֶּם
מִקֶּדֶם׃ <strong><span class=c>8</span></strong> וְהִנְנִי מוֹסִיף וְכֹתֵב לָכֶם מִצְוָה חֲדָשָׁה
וְנֶאֱמֶנֶת הִיא גַּם-בּוֹ גַּם-בָּכֶם כִּי הַחֹשֶׁךְ עָבַר וְאוֹר אֱמֶת
זוֹרֵחַ׃ <strong><span class=c>9</span></strong> הָאֹמֵר כִּי-בָאוֹר הִנֵּהוּ וְשׁנֵא אֶת-אָחִיו הוּא
עוֹדֶנּוּ בַּחֲשֵׁכָה׃ <strong><span class=c>10</span></strong> הָאֹהֵב אֶת-אָחִיו הוּא שֹׁכֵן בָּאוֹר
וְאֵין לוֹ מִכְשׁוֹל׃ <strong><span class=c>11</span></strong> וְהַשּׂנֵא הוּא ישֵׁב חשֶׁךְ וּבַחשֶׁךְ
יֵלֵךְ וְלֹא-יֵדַע אָנָה הוּא הֹלֵךְ כִּי הַחשֶׁךְ עִוֵּר אֶת-עֵינָיו׃ <strong><span class=c>12</span></strong>
הִנְנִי כֹתֵב אֲלֵיכֶם יְלָדִים כִּי-נִסְלְחוּ לָכֶם חַטֹּאתֵיכֶם בַּעֲבוּר
שְׁמוֹ׃ <strong><span class=c>13</span></strong> כֹּתֵב אֲנִי אֲלֵיכֶם אָבוֹת כִּי-יְדַעְתֶּם אֹתוֹ אֲשֶׁר
מוֹצָאֹתָיו מִקֶּדֶם כֹּתֵב אֲנִי אֲלֵיכֶם בַּחוּרִים כִּי-גְבַרְתֶּם עַל-הָרָע
כָּתַבְתִי אֲלֵיכֶם יְלָדִים כִּי יְדַעְתֶּם אֶת-הָאָב׃ <strong><span class=c>14</span></strong>
כָּתַבְתִּי אֲלֵיכֶם אָבוֹת כִּי-יְדַעְתֶּם אֹתוֹ אֲשֶׁר מוֹצָאֹתָיו מִקֶּדֶם
כָּתַבְתִּי אֲלֵיכֶם בַּחוּרִים כִּי-בְנֵי חַיִל אַתֶּם וּדְבַר אֱלֹהִים שֹׁכֵן
בְּקִרְבְּכֶם וּגְבַרְתֶּם עַל-הָרָע׃ <strong><span class=c>15</span></strong> לֹא תֶאֱהָבוּן אֶת-הָעוֹלָם
וְלֹא אֶת-אֲשֶׁר לָעוֹלָם אִישׁ כִּי-יֶאֱהַב אֶת-הָעוֹלָם אֵין בְּקִרְבּוֹ
אַהֲבַת הָאָב׃ <strong><span class=c>16</span></strong> כִּי כָל-אֲשֶׁר בָּעוֹלָם חֶמְדַּת הַבָּשָׂר
תַּאֲוַת הָעֵינַיִם וּגְאוֹן שָׁוְא אֲשֶׁר בְּחַיֵּי אָדָם אֵינָם מִן-הָאָב
כִּי אִם-מִן-הָעוֹלָם׃ <strong><span class=c>17</span></strong> וְהָעוֹלָם הַזֶּה כָּלִיל יַחֲלֹף
עִם-תַּאֲוָתוֹ וְהָעֹשֶׂה רְצוֹן הָאֱלֹהִים יִשְׁכֹּן לָנֶצַח׃ <strong><span class=c>18</span></strong>
יְלָדַי הִנֵּה עֵת הַקֵּץ בָּאָה וְאַתֶּם שְׁמַעְתֶּם כִּי יָבֹא שׂוֹטֵן
הַמָּשִׁיחַ וְאַחֲרֵי אֲשֶׁר רַבִּים עַתָּה שׁטְנֵי הַמָּשִׁיחַ נֵדַע בָּזֹאת
כִּי עֵת הַקֵּץ הִיא׃ <strong><span class=c>19</span></strong> וְהֵם יָצְאוּ מֵאִתָּנוּ אֶפֶס
לֹא-מִשֶּׁלָּנוּ הָיוּ כִּי לוּ הָיוּ מִשֶּׁלָּנוּ אָז נִשְׁאֲרוּ עִמָּנוּ אַךְ
יָצְאוּ לְבַעֲבוּר יִוָּדַע כִּי לֹא כֻלָּם מִשֶּׁלָּנוּ הֵם׃ <strong><span class=c>20</span></strong>
אֲבָל אַתֶּם שֶׁמֶן מִשְׁחַת הַקֹּדֶשׁ עֲלֵיכֶם וְאֶת-כֹּל יְדַעְתֶּם׃ <strong><span class=c>21</span></strong>
לֹא כָתַבְתִּי אֲלֵיכֶם עַל כִּי לֹא-יְדַעְתֶּם אֶת-הָאֱמֶת כִּי יְדַעְתֶּם
אֹתָהּ וְכִי כָל-שֶׁקֶר אֵינֶנּוּ יְלִיד הָאֱמֶת׃ <strong><span class=c>22</span></strong> מִי הוּא
הַכֹּזֵב בִּלְתִּי הַמְכַחֵשׁ בְּיֵשׁוּעַ לֵאמֹר כִּי לֹא הַמָּשִׁיחַ הוּא זֶה
הוּא שׂוֹטֵן הַמָּשִׁיחַ הַמְכַחֵשׁ בָּאָב וּבַבֵּן׃ <strong><span class=c>23</span></strong>
כָּל-הַמְכַחֵשׁ בַּבֵּן גַּם-הָאָב אֵין-לוֹ וְהַנֹּתֵן תּוֹדָה לַבֵּן לוֹ
גַּם-הָאָב׃ <strong><span class=c>24</span></strong> וְאַתֶּם שִׁמְרוּ בִלְבַבְכֶם אֶת-הַדָּבָר אֲשֶׁר
שְׁמַעְתֶּם מֵרֹאשׁ כִּי אִם-תִּשְׁמְרוּ אֶת-הַדָּבָר אֲשֶׁר שְׁמַעְתֶּם
מֵרֹאשׁ תִּתְלוֹנְנוּ גַּם-בַּבֵּן גַּם-בָּאָב׃ <strong><span class=c>25</span></strong> וְאֵת אֲשֶׁר
דִּבֶּר לָתֶת-לָּנוּ הוּא חַיֵּי עוֹלָם׃ <strong><span class=c>26</span></strong> כָּזֹאת כָּתַבְתִּי
אֲלֵיכֶם מִפְּנֵי הַחֲפֵצִים לְהַתְעוֹת אֶתְכֶם׃ <strong><span class=c>27</span></strong> וְהִנֵּה
הַמִּשְׁחָה אֲשֶׁר נִמְשַׁחְתֶּם מִיָּדוֹ נִשְׁאֶרֶת עֲלֵיכֶם וְאֵין מַחְסוֹר
לָכֶם לְאַחַד הָאֲנָשִׁים לְלַמְּדְכֶם דָּבָר כִּי הַמִּשְׁחָה הַהִיא תּוֹרֶה
אֶתְכֶם כָּל-דְּבַר אֱמֶת וּבָהּ אֵין שֶׁקֶר וְכַאֲשֶׁר תּוֹרֶה אֶתְכֶם כֵּן
בּוֹ תִּתְלוֹנָנוּ׃ <strong><span class=c>28</span></strong> וְעַתָּה יְלָדַי הִתְלוֹנְנוּ בְצִלּוֹ
לְמַעַן נָגִילָה בְהִגָּלוֹתוֹ וְלֹא-נֵבוֹשׁ מִלְּפָנָיו בְּיוֹם בֹּאוֹ׃ <strong><span class=c>29</span></strong>
אִם-יְדַעְתֶּם כִּי-צַדִּיק הוּא הֲלֹא תֵדְעוּן כִּי גַם כָּל-פֹּעֵל צֶדֶק
נוֹלָד מִמֶּנּוּ׃</p>

<p><strong><span class=g>ג</span></strong>&nbsp;&nbsp;&nbsp; <strong><span class=c>1</span></strong> רְאוּ מַה-נִּפְלָאָה אַהֲבַת הָאָב אֲשֶׁר נָתַן לָנוּ לְהִקָּרֵא
וְנִהְיֶה בְנֵי אֱלֹהִים וּבַעֲבוּר זֹאת לֹא יָדַע אֹתָנוּ הָעוֹלָם כִּי
גַם-אֹתוֹ לֹא יָדָע׃ <strong><span class=c>2</span></strong> וְעַתָּה יְדִידִים בָּנִים אֲנַחְנוּ
לֵאלֹהִים וְעַד-כֹּה לֹא נוֹדַע מַה-נִּהְיֶה בְאַחֲרִיתֵנוּ אַךְ יָדַעְנוּ כִּי
נִשְׁוֶה-לּוֹ לְעֵת יִגָּלֶה כִּי נִרְאֵהוּ אָז כַּאֲשֶׁר הוּא׃ <strong><span class=c>3</span></strong>
וְכָל-הַשָּׂם מִבְטַחוֹ בוֹ יְטַהֵר אֶת-נַפְשׁוֹ כַּאֲשֶׁר גַּם הוּא טָהוֹר׃ <strong><span class=c>4</span></strong>
כָּל-הַחֹטֵא מַמְרֶה הוּא בַתּוֹרָה כִּי הַחֵטְא מְרִי הוּא בַתּוֹרָה׃ <strong><span class=c>5</span></strong>
וְאַתֶּם יְדַעְתֶּם כִּי הוּא בָא לָשֵׂאת אֶת-חַטֹּאתֵינוּ וְחֵטְא לֹא הָיָה
בוֹ׃ <strong><span class=c>6</span></strong> כָּל-הַמִּתְלוֹנֵן בּוֹ לֹא יֶחֱטָא וְכָל-חֹטֵא לֹא רָאָהוּ
וְלֹא יְדָעוֹ׃ <strong><span class=c>7</span></strong> יְלָדַי אַל-יַתְעֶה אֶתְכֶם אִישׁ מִי הוּא פֹעֵל
צֶדֶק צַדִּיק הוּא כַּאֲשֶׁר גַּם-הוּא צַדִּיק׃ <strong><span class=c>8</span></strong> וּמִי הוּא פֹעֵל
אָוֶן מִן-הַשָּׂטָן הוּא כִּי הַשָּׂטָן פֹּעֵל אָוֶן הוּא מִקֶּדֶם וּבַעֲבוּר
זֹאת בָּא בֶן-הָאֱלֹהִים לַהֲרֹס פְּעֻלּוֹת הַשָּׂטָן׃ <strong><span class=c>9</span></strong>
כָּל-הַנּוֹלָד מֵאֱלֹהִים לֹא יֶחֱטָא כִּי זַרְעוֹ נִשְׁאָר בְּתוֹכוֹ וְלֹא
יוּכַל לַחֲטֹא אַחֲרֵי אֲשֶׁר נוֹלַד מֵאֱלֹהִים׃ <strong><span class=c>10</span></strong> בָּזֹאת
יִוָּדְעוּ בְנֵי הָאֱלֹהִים וּבְנֵי הַשָּׂטָן כָּל-אִישׁ אֲשֶׁר צְדָקוֹת
לֹא-יַעֲשֶׂה אֵינֶנּוּ מֵאֱלֹהִים וְכֵן כָּל-אֲשֶׁר לֹא-יֶאֱהַב אֶת-אָחִיו׃ <strong><span class=c>11</span></strong>
כִּי זֹאת הִיא הַפְּקֻדָּה אֲשֶׁר שְׁמַעְתֶּם מִקֶּדֶם לְאַהֲבָה אִישׁ
אֶת-אָחִיו׃ <strong><span class=c>12</span></strong> לֹא כְקַיִן הַבָּא מִמְּקוֹר הָרָע וַיַּהֲרֹג אֶת-אָחִיו
וּמַדּוּעַ הֲרָגוֹ יַעַן כִּי-מַעֲשָׂיו הָיוּ רָעִים וּמַעֲשֵׂי אָחִיו
יְשָׁרִים׃ <strong><span class=c>13</span></strong> אַל-תִּתְמְהוּ אֶחָי אִם הָעוֹלָם יִשְׂנָא אֶתְכֶם׃ <strong><span class=c>14</span></strong>
הֵן יֹדְעִים אֲנַחְנוּ כִּי עָבַרְנוּ מִן-הַמָּוֶת אֶל-הַחַיִּים בַּאֲשֶׁר
אָהַבְנוּ אֶת-אַחֵינוּ אִישׁ אֲשֶׁר לֹא יֶאֱהַב אֶת-אָחִיו שֹׁכֵן מָוֶת הוּא׃ <strong><span class=c>15</span></strong>
כָּל-הַשּׂנֵא אֶת-אָחִיו רֹצֵחַ הוּא וִידַעְתֶּם כִּי כָל-רֹצֵחַ אֵין לוֹ חֵלֶק
בְּחַיֵּי עוֹלָם׃ <strong><span class=c>16</span></strong> בָּזֹאת נַשְׂכִּיל מָה הִיא אַהֲבָה כִּי הוּא
נָתַן נַפְשׁוֹ תַּחַת נַפְשֵׁנוּ כֵּן גַּם-עָלֵינוּ לָתֵת נֶפֶשׁ תַּחַת נֶפֶשׁ
אַחֵינוּ׃ <strong><span class=c>17</span></strong> מִי הוּא אֲשֶׁר-לוֹ הוֹן בָּאָרֶץ וְרָאָה אֶת-אָחִיו
בְּחֹסֶר כֹּל וְקָפַץ רַחֲמָיו מֵאִתּוֹ אֵיךְ תָּלֶן-בּוֹ אַהֲבַת אֱלֹהִים׃ <strong><span class=c>18</span></strong>
יְלָדַי אַל-נֶאֱהַב בְּנִיב שְׂפָתַיִם וּבְמַעֲנֵה לָשׁוֹן כִּי אִם-בְּמַעֲשֶׂה
יָד וּבְדֶרֶךְ אֱמֶת׃ <strong><span class=c>19</span></strong> וּבָזֹאת אֲנַחְנוּ מַכִּירִים כִּי
מִמְּקוֹר אֱמֶת אֲנָחְנוּ וְלִקְרַאת פָּנָיו סָמוּךְ יִהְיֶה לִבֵּנוּ׃ <strong><span class=c>20</span></strong>
אִם-לִבֵּנוּ יַרְשִׁיעַ אֹתָנוּ אֱלֹהִים גָּדוֹל מִלִּבֵּנוּ וּמֵבִין-כֹּל
הוּא׃ <strong><span class=c>21</span></strong> אִם-לִבֵּנוּ יְדִידִים לֹא-יַרְשִׁיעַ אֹתָנוּ נָכוֹן
לִבֵּנוּ לִפְנֵי אֱלֹהִים׃ <strong><span class=c>22</span></strong> וְכָל-אֲשֶׁר נִשְׁאַל נִקַּח מִיָּדוֹ
כִּי-נִשְׁמֹר אֶת-מִצְוֹתָיו וְאֶת-הַטּוֹב בְּעֵינָיו נַעֲשֶׂה׃ <strong><span class=c>23</span></strong>
וְזֹאת הִיא מִצְוָתוֹ לְהַאֲמִין בְּשֵׁם יֵשׁוּעַ הַמָּשִׁיחַ בְּנוֹ
וּלְאַהֲבָה אִישׁ אֶת-רֵעֵהוּ כַּאֲשֶׁר צִוָּנוּ׃ <strong><span class=c>24</span></strong> וְהַשֹּׁמֵר
אֶת-מִצְוֹתָיו בּוֹ יִתְלוֹנָן וְהוּא גַם-כֵּן יִשְׁכָּן-בּוֹ וּבָזֹאת נַכִּיר
כִּי-הוּא שֹׁכֵן בָּנוּ וּבָרוּחַ אֲשֶׁר-נָתַן לָנוּ׃</p>

<p><strong><span class=g>ד</span></strong>&nbsp;&nbsp;&nbsp; <strong><span class=c>1</span></strong> יְדִידִים אַל-תַּאֲמִינוּ לְכָל-רוּחַ כִּי אִם-בַּחֲנוּ
אֶת-הָרוּחוֹת אִם-מֵאֱלֹהִים הֵם כִּי נְבִיאֵי שֶׁקֶר רַבִּים יָצְאוּ בָאָרֶץ׃ <strong><span class=c>2</span></strong>
בָּזֹאת תַּכִּירוּן אֶת-רוּחַ הָאֱלֹהִים כָּל-רוּחַ אֲשֶׁר מוֹדֶה כִּי-יֵשׁוּעַ
הוּא הַמָּשִׁיחַ וּבָא בַבָּשָׂר מֵאֵת אֱלֹהִים הוּא׃ <strong><span class=c>3</span></strong> וְכָל-רוּחַ
אֲשֶׁר לֹא מוֹדֶה בְּיֵשׁוּעַ הַמָּשִׁיחַ הַבָּא בַבָּשָׂר אֵינֶנּוּ מֵאֱלֹהִים
וְהוּא רוּחַ שׂוֹטֵן הַמָּשִׁיחַ אֲשֶׁר שְׁמַעְתֶּם עָלָיו כִּי-יָבֹא וּכְבָר
יֶשְׁנוֹ בָּאָרֶץ׃ <strong><span class=c>4</span></strong> וְאַתֶּם יְלָדַי מֵאֵת אֱלֹהִים הִנְּכֶם
וְאֶת-נְבִיאֵי שֶׁקֶר נִצַּחְתֶּם כִּי-גָדוֹל הוּא אֲשֶׁר אִתְּכֶם מֵאֲשֶׁר
אִתָּם בָּאָרֶץ׃ <strong><span class=c>5</span></strong> הֵם מִן-הָאָרֶץ עַל-כֵּן עַל-הָאָרֶץ יְדַבֵּרוּן
וְהָאָרֶץ תִּשְׁמַע אֲלֵיהֶם׃ <strong><span class=c>6</span></strong> וַאֲנַחְנוּ מֵאֵת אֱלֹהִים
וְהַיֹּדֵעַ אֶת-אֱלֹהִים יִשְׁמַע אֵלֵינוּ וַאֲשֶׁר אֵינֶנּוּ מֵאֵת אֱלֹהִים
לֹא יִשְׁמַע אֵלֵינוּ בָּזֹאת נַכִּיר רוּחַ אֱמֶת וְרוּחַ תַּעְתֻּעִים׃ <strong><span class=c>7</span></strong>
יְדִידִים נֶאֱהַב-נָא אִישׁ אֶת-רֵעֵהוּ כִּי הָאַהֲבָה מֵאֵת אֱלֹהִים הִיא
וְכָל-אֲשֶׁר יֶאֱהַב נוֹלָד מֵאֱלֹהִים וְיֹדֵעַ אֶת-אֱלֹהִים׃ <strong><span class=c>8</span></strong>
וּמִי אֲשֶׁר לֹא יֶאֱהַב אֵינֶנּוּ יֹדֵעַ אֶת-אֱלֹהִים כִּי אֱלֹהִים הוּא
אַהֲבָה׃ <strong><span class=c>9</span></strong> בָּזֹאת נִגְלְתָה אַהֲבַת אֱלֹהִים לָנוּ כִּי-שָׁלַח
אֶת-בְּנוֹ יְחִידוֹ בָאָרֶץ לְמַעַן נִחְיֶה בּוֹ׃ <strong><span class=c>10</span></strong> פֹּה הִיא
אַהֲבָה מֹצֵאת לֹא כִי אֲנַחְנוּ אָהַבְנוּ אֶת-אֱלֹהִים כִּי אִם-הוּא אָהַב
אֹתָנוּ וַיִּשְׁלַח אֶת-בְּנוֹ לִהְיוֹת לְכֹפֶר עַל-חַטֹּאתֵינוּ׃ <strong><span class=c>11</span></strong>
יְדִידִים אִם-כָּכָה אֹהֵב אֹתָנוּ הָאֱלֹהִים גַּם-עָלֵינוּ לֶאֱהֹב אִישׁ
אֶת-רֵעֵהוּ׃ <strong><span class=c>12</span></strong> אֶת-אֱלֹהִים לֹא-רָאָה אִישׁ מֵעוֹלָם אִם-נֶאֱהַב
אִישׁ אֶת-רֵעֵהוּ אֱלֹהִים יִשְׁכָּן-בָּנוּ וְהָיְתָה אַהֲבָתוֹ כְּלוּלָה
בְתוֹכֵנוּ׃ <strong><span class=c>13</span></strong> בָּזֹאת נֵדַע כִּי אָנוּ מִתְלוֹנְנִים בּוֹ וְהוּא
בָנוּ כִּי-נָתַן מֵרוּחוֹ עָלֵינוּ׃ <strong><span class=c>14</span></strong> וַאֲנַחְנוּ רָאִינוּ
וַנָּעִידָה כִּי שָׁלַח הָאָב אֶת-הַבֵּן גֹּאֵל הָאָרֶץ׃ <strong><span class=c>15</span></strong> מִי הוּא
אֲשֶׁר מוֹדֶה כִּי יֵשׁוּעַ הוּא בֶּן-הָאֱלֹהִים אֱלֹהִים יִנְוֶה בְתוֹכוֹ
וְהוּא בֵּאלֹהִים׃ <strong><span class=c>16</span></strong> וַאֲנַחְנוּ יָדַעְנוּ וַנִּבְטַח בְּאַהֲבַת
אֱלֹהִים אֱלֹהִים הוּא אַהֲבָה וּמִי אֲשֶׁר יִנְוֶה בָאַהֲבָה יִנְוֶב בֵאלֹהִים
וֵאלֹהִים יִנְוֶה בּוֹ׃ <strong><span class=c>17</span></strong> בָּזֹאת כְּלוּלָה-בָנוּ תַּכְלִית אַהֲבָה
בִּהְיוֹת לָנוּ בִטָּחוֹן לְיוֹם הַמִּשְׁפָּט כִּי גַם-אֲנַחְנוּ בָּאָרֶץ
הַזֹּאת מְלֵאֵי אַהֲבָה כָּמוֹהוּ׃ <strong><span class=c>18</span></strong> אֵין פַּחַד בָּאַהֲבָה אֲבָל
אַהֲבָה שְׁלֵמָה תְּגָרֵשׁ פָּחַד כִּי-הַפַּחַד הוּא פַּחַד מִפְּנֵי עֹנֶשׁ
וְהַמְפַחֵד אֵינֶנּוּ שָׁלֵם בְּאַהֲבָתוֹ׃ <strong><span class=c>19</span></strong> אֲנַחְנוּ אֹהֲבִים
אֹתוֹ כִּי הוּא אָהַב אֹתָנוּ מִקֶּדֶם׃ <strong><span class=c>20</span></strong> אִם-יֹאמַר אִישׁ
אֶת-אֱלֹהִים אֲנִי אֹהֵב וְהוּא שׂנֵא אֶת-אָחִיו כֹּזֵב הוּא כִּי אִם-לֹא
יֶאֱהַב אָחִיו אֲשֶׁר רֹאֵהוּ אֵיכָכָה יוּכַל לֶאֱהֹב אֱלֹהִים אֲשֶׁר לֹא
יִרְאֶנּוּ׃ <strong><span class=c>21</span></strong> וְזֹאת הַמִּצְוָה מֵאִתּוֹ בָאָה אֵלֵינוּ כִּי
הָאֹהֵב אֶת-אֱלֹהִים יֶאֱהַב גַם-אֶת-אָחִיו׃</p>

<p><strong><span class=g>ה</span></strong>&nbsp;&nbsp;&nbsp; <strong><span class=c>1</span></strong> כָּל-הַמַּאֲמִין כִּי יֵשׁוּעַ הוּא הַמָּשִׁיחַ זֶה יֻלַּד מֵאת
אֱלֹהִים וְהָאֹהֵב אֶת-מוֹלִידוֹ יֶאֱהַב גַּם אֶת-יְלִידָיו׃ <strong><span class=c>2</span></strong>
בָּזֹאת נֵדַע כִּי נֶאֱהַב אֶתֹ-יִלְדֵי אֱלֹהִים אִם אֶת-אֱלֹהִים נֶאֱהַב
וְאֶת-מִצְוֹתָיו נִשְׁמֹר׃ <strong><span class=c>3</span></strong> כִּי זֹאת הִיא אַהֲבַת אֱלֹהִים לִשְׁמֹר
אֶת-מִצְוֹתָיו וּמִצְוֹתָיו לֹא קָשׁוֹת הֵן מִנְּשׂא׃ <strong><span class=c>4</span></strong> כִּי
כָל-הַיִּלּוֹד מֵאֵת אֱלֹהִים יְנַצַּח אֶת-הָעוֹלָם וְהַנִּצָּחוֹן לְנַצַּח
אָת-הָעוֹלָם בְּיַד אֱמוּנָתֵנוּ׃ <strong><span class=c>5</span></strong> וּמִי הוּא הַמְנַצֵּחַ
אֶת-הָעוֹלָם בִּלְתִּי רַק הַמַּאֲמִין כִּי יֵשׁוּעַ הוּא בֶּן-הָאֱלֹהִים׃ <strong><span class=c>6</span></strong>
וְזֶה הוּא יֵשׁוּעַ הַמָּשִׁיחַ אֲשֶׁר-בָּא אֵלֵינוּ בְּמַיִם וּבְדָם לֹא
בְמַיִם לְבַד כִּי אִם-בְּמַיִם וּבְדָם וְהָרוּחַ הוּא מֵעִיד עָלָיו כִּי
הָרוּחַ אֱמֶת הוּא׃ <strong><span class=c>7</span></strong> כִּי שְׁלֹשָׁה הַמְּעִידִים בַּשָּׁמַיִם הָאָב
וְהַדָבָר וְרוּחַ הַקֹּדֶשׁ וּשְׁלָשְׁתָּם אֶחָד הֵמָּה׃ <strong><span class=c>8</span></strong>
וּשְׁלֹשָׁה הַמְּעִידִים בָּאָרֶץ הָרוּחַ וְהַמַּיִם וְהַדָּם וּשְׁלָשְׁתָּם
אֵלֶּה לְדָבָר אֶחָד יְעִידוּן׃ <strong><span class=c>9</span></strong> אִם-עֵדוּת אֲנָשִׁים נְכוֹנָה
בְעֵינֵנוּ עֵדוּת אֱלֹהִים גְּדֹלָה מִזֹּאת כִּי זֹאת הִיא עֵדוּת אֱלֹהִים אֲשֶׁר
הֵעִיד עַל-בְּנוֹ׃ <strong><span class=c>10</span></strong> הַמַּאֲמִין בְּבֶן-הָאֱלֹהִים יֶשׁ-לוֹ עֵדוּת
בְּנַפְשׁוֹ וַאֲשֶׁר לֹא יַאֲמִין לְדִבְרֵי הָאֱלֹהִים נֹתֵן אֹתוֹ לְכֹזֵב
יַעַן כִּי לֹא-הֶאֱמִין לָעֵדוּת אֲשֶׁר הֵעִיד אֱלֹהִים עַל-בְּנוֹ׃ <strong><span class=c>11</span></strong>
וְזֹאת הִיא הָעֵדוּת כִּי חַיֵּי עוֹלָם נָתַן לָנוּ אֱלֹהִים וְחַיֵּי עוֹלָם
אֵלֶּה בְּיַד בְּנוֹ׃ <strong><span class=c>12</span></strong> מִי אֲשֶׁר-לוֹ הַבֵּן יֶשׁ-לוֹ חַיִּים
וּמִי אֲשֶׁר אֵין-לוֹ בֶּן-הָאֱלֹהִים אֵין-לוֹ חַיִּים׃ <strong><span class=c>13</span></strong> כָּזֹאת
כָּתַבְתִּי אֲלֵיכֶם הַמַּאֲמִינִים בְּשֵׁם בֶּן-הָאֱלֹהִים לְמַעַן תֵּדְעוּן
כִּי יֵשׁ לָכֶם חַיֵּי עוֹלָמִים וּלְמַעַן תַּאֲמִינוּ בְּשֵׁם בֶּן-אֱלֹהִים׃ <strong><span class=c>14</span></strong>
וְכֵן בִּטְחוֹנֵנוּ בוֹ אִם-נִשְׁאַל מִמֶּנּוּ דָבָר כִּרְצוֹנוֹ יִשְׁמַע
בְּקוֹלֵנוּ׃ <strong><span class=c>15</span></strong> וְאַחֲרֵי אֲשֶׁר יָדַעְנוּ כִּי שֹׁמֵעַ הוּא
בְקוֹלֵנוּ לְכָל-אֲשֶׁר נִשְׁאָלֵהוּ נִבְטַח כִּי מִשְׁאֲלוֹת לִבֵּנוּ
יִתֶּן-לָנוּ כַּאֲשֶׁר שָׁאַלְנוּ מִמֶּנּוּ׃ <strong><span class=c>16</span></strong> אִישׁ כִּי-יִרְאֶה
אֶת-אָחִיו חָטָא חֵטְא אֲשֶׁר אֵין בּוֹ מִשְׁפַּט-מָוֶת יַפְגִּיעַ
וְיִנָּתֶן-לוֹ חַיִּים כָּל-עוֹד הוּא מֵאֵלֶּה אֲשֶׁר לֹא חָטְאוּ חֵטְא מָוֶת
כִּי-יֵשׁ חֵטְא מָוֶת אֲשֶׁר אֵינֶנִּי אֹמֵר לְהַפְגִּיעַ בַּעֲדוֹ׃ <strong><span class=c>17</span></strong>
כָּל-מַעֲשֶׂה אֲשֶׁר לֹא נָכוֹן חֵטְא הוּא וְיֶשׁ-חֵטְא אֵין מָוֶת בּוֹ׃ <strong><span class=c>18</span></strong>
יָדַעְנוּ כִּי כָל-הַיִּלּוֹד מֵאֵת אֱלֹהִים לֹא יֶחֱטָא כִּי הַיִּלּוֹד מֵאֵת
אֱלֹהִים יִשְׁמֹר אֶת-נַפְשׁוֹ וְהָרָע לֹא-יִגַּע בּוֹ׃ <strong><span class=c>19</span></strong> יָדַעְנוּ
כִּי מֵאֵת אֱלֹהִים אֲנָחְנוּ וְכָל-הָעוֹלָם בְּרָע הוּא׃ <strong><span class=c>20</span></strong>
וְיָדַעְנוּ כִּי בֶן-הָאֱלֹהִים בָּא וַיִּתֶּן-לָנוּ לֵב לְהַשְׂכִּיל אֹתוֹ
אֲשֶׁר הוּא אָמֵן וְלוֹ אֲנַחְנוּ אֲשֶׁר הוּא אָמֵן הוּא יֵשׁוּעַ הַמָּשִׁיחַ
בְּנוֹ זֶה הוּא אֱלֹהֵי אָמֵן וְחַיֵּי-עַד׃ <strong><span class=c>21</span></strong> יְלָדַי הִשָּׁמְרוּ
לָכֶם מִן-הָאֱלִילִים אָמֵן׃</p>

</div>

<hr align=center width=300 size=1 style='color:#c0c0c0'>

<div dir=ltr>

<p class=c><a href="index.htm">Index</a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="2jo.htm">Poster</a></p>

</div>

</td></tr>
</table>

</body>
</html>
