<html>
<head>
<title>Novum Testamentum Hebraice. Ad Timotheum II</title>
<meta http-equiv=Content-Type content="text/html; charset=utf-8">
<meta content="Ruslan Khazarzar" name="author">
<meta content="Library of Ruslan Khazarzar, Bible, Biblia, Biblia Hebraica, Hebrew New Testament, Salkinson, Ginsburg" name="keywords">
<meta content="Hebrew New Testament, Ad Timotheum II" name="description">
<link href="../hebr.css" rel="stylesheet" type="text/css">
<style rel="stylesheet" type="text/css">
span.c {font-size:8.0pt}
span.g {font-size:16.0pt}
</style>
</head>

<body>

<table style='border:solid black .25pt' align=center cellpadding=15 cellspacing=0 width=700>
<tr><td>

<div dir=rtl lang=HE>

<h1>אֶל-טִימוֹתִיּוֹס ב</h1>

<p><strong><span class=g>א</span></strong>&nbsp;&nbsp;&nbsp; <strong><span class=c>1</span></strong> פּוֹלוֹס שְׁלִיחַ יֵשׁוּעַ הַמָּשִׁיחַ בִּרְצוֹן אֱלֹהִים
כַּאֲשֶׁר הִבְטִיחַ לָנוּ חַיִּים בִּיֵשׁוּעַ הַמָּשִׁיחַ׃ <strong><span class=c>2</span></strong>
אֶל-טִימוֹתִיּוֹס בֵּן יַקִּיר לִי חֶסֶד רַחֲמִים וְשָׁלוֹם לְךָ מֵאֵת אֱלֹהִים
אָבִינוּ וּמֵאֵת יֵשׁוּעַ הַמָּשִׁיחַ אֲדֹנֵינוּ׃ <strong><span class=c>3</span></strong> בָּרוּךְ הוּא
הָאֱלֹהִים אֲשֶׁר עָבַדְתִּי אֹתוֹ בְּתָם-לְבָבִי מִימֵי אֲבוֹתָי
כִּי-אֶזְכָּרְךָ תָמִיד בִּתְפִלָּתִי מִדֵּי אֶתְפַּלֵּל בַּלַּיְלָה וּבַיּוֹם׃
<strong><span class=c>4</span></strong> וְנַפְשִׁי כָלְתָה לִרְאוֹתֶךָ כִּי דִמְעוֹתֶיךָ עָלוּ לְזִכָּרוֹן
לְפָנַי לִשְׂבֹּעַ שְׂמָחוֹת אֶת-פָּנֶיךָ׃ <strong><span class=c>5</span></strong> וְהָגִיתִי בָּאֱמוּנָה
הַצְּרוּפָה אֲשֶׁר הָיְתָה מִקֶּדֶם בְּלֵב לוֹאִיס אֵם אִמְּךָ וּבְלֵב
אַבְנִיקָה אִמֶּךָ וְיָדַעְתִּי מְאֹד כִּי הָאֱמוּנָה הַזֹּאת הִיא
גַּם-בְּלִבֶּךָ׃ <strong><span class=c>6</span></strong> וּבַעֲבוּר זֹאת בָּאתִי לְהַזְכִּירְךָ
כִּי-תְעוֹרֵת מַתְּנַת הָאֱלֹהִים הַנְּתוּנָה לְךָ מֵעֵת אֲשֶׁר סָמַכְתִּי
יָדַי עָלֶיךָ׃ <strong><span class=c>7</span></strong> כִּי לֹא נָתַן לָנוּ אֱלֹהִים רוּחַ פָּחַד כִּי
אִם-רוּחַ גְּבוּרָה אַהֲבָה וּמוּסָר׃ <strong><span class=c>8</span></strong> וְלָכֵן אַל-תֵּבוֹשׁ
מֵעֵדוּת אֲדֹנֵינוּ וְלֹא מִמֶּנִּי אֲסִירוֹ רַק נְשָׂא חֶבְלֵי הַבְּשׁרָה
כָּמֹנִי בִּגְבוּרַת אֱלֹהִים׃ <strong><span class=c>9</span></strong> אֲשֶׁר הֵבִיא לָנוּ יֶשַׁע
וַיִּקְרָא לָנוּ בִּדְבַר קָדְשׁוֹ לֹא כְמַעֲשֵׂינוּ כִּי אִם-כַּעֲצָתוֹ
וּבְחַסְדּוֹ אֲשֶׁר חָלַק לָנוּ בְּיֵשׁוּעַ מְשִׁיחֵנוּ לִפְנֵי יְמוֹת עוֹלָם׃ <strong><span class=c>10</span></strong>
וְזֶה עַתָּה עִגְלָה לָאוֹר כַּאֲשֶׁר נִגְלָה מוֹשִׁיעֵנוּ יֵשׁוּעַ הַמָּשִׁיחַ
אֲשֶׁר בִּבְשׁרָתוֹ בִּלַּע אֶת-הַמָּוֶת וַיּוֹצֵא לָאוֹר חַיֵּי-עַד וּנְתִיב
אַל-מָוֶת׃ <strong><span class=c>11</span></strong> הִיא הַבְּשׁרָה אֲשֶׁר נִקְרֵאתִי לִהְיוֹת-לָהּ
לְמַגִּיד וּלְשָׁלִיחַ וּלְמוֹרֶה הַגּוֹיִם׃ <strong><span class=c>12</span></strong> וּבַעֲבוּר זֹאת
נָשָׂאתִי הַתְּלָאָה הַזֹּאת וְלֹא אֵבוֹשׁ כִּי-יָדַעְתִּי בְּמִי הֶאֱמַנְתִּי
וּבוֹ בָטְחָה נַפְשִׁי כִּי-רַב כֹּחַ הוּא לִשְׁמֹר אֵת אֲשֶׁר הִפְקַדְתִּי
בְיָדוֹ עַד-הַיּוֹם הַהוּא׃ <strong><span class=c>13</span></strong> אֶת-הַדְּבָרִים הַנֶּאֱמָנִים
כְּצוּרָתָם וְתָכְנִיתָם תִּצְפֹּן אִתְּךָ כַּאֲשֶׁר שָׁמַעְתָּ מִפִּי
בֶאֱמוּנָה וּבְאַהֲבָה אֲשֶׁר בְּיֵשׁוּעַ הַמָּשִׁיחַ׃ <strong><span class=c>14</span></strong>
וְאֶת-הַפִּקָּדוֹן הַטּוֹב אֲשֶׁר הָפְקַד אִתְּךָ שְׁמָר-לְךָ בְּרוּחַ
הַקֹּדֶשׁ הַשֹּׁכֵן בָּנוּ׃ <strong><span class=c>15</span></strong> הִנֵּה יָדַעְתָּ כִּי-עֲזָבוּנִי
כֻלָּם אֲשֶׁר בְּאַסְיָא וּבְתוֹכָם פּוּגְלוֹס וְהַרְמוֹגְנִיס׃ <strong><span class=c>16</span></strong>
יִגְמֹל הָאָדוֹן חֶסֶד עִם-בֵּית אֳנִיסִיפוֹרוֹס כִּי-הֵשִׁיב נַפְשִׁי
פְּעָמִים רַבּוֹת וְלֹא-בוֹשׁ מִן-הַכֶּבֶל אֲשֶׁר נֶאֱסַרְתִּי בוֹ׃ <strong><span class=c>17</span></strong>
וּבִהְיוֹתִי בְרוֹמִי שָׁקַד לְבַקְּשֵׁנִי עַד כִּי-מָצָא אֹתִי׃ <strong><span class=c>18</span></strong>
יִתֶּן-לוֹ הָאָדוֹן לִמְצֹא חֶסֶד מִלִּפְנֵי יְהוָֹה בַּיּוֹם הַהוּא
וְכָל-אֲשֶׁר הֵיטִיב עִמָּדִי בְּאֶפְסוֹס נַפְשְׁךָ יֹדַעַת מְאֹד׃</p>

<p><strong><span class=g>ב</span></strong>&nbsp;&nbsp;&nbsp; <strong><span class=c>1</span></strong> וְאַתָּה בְּנִי חֲזַק בְּחֶסֶד יֵשׁוּעַ הַמָּשִׁיחַ׃ <strong><span class=c>2</span></strong>
אֶת-אֲשֶׁר שָׁמַעְתָּ מִפִּי בִּפְנֵי עֵדִים רַבִּים הַשְׁמַע בָּאָזְנֵי
אֲנָשִׁים נֶאֱמָנִים אֲשֶׁר יִכֹּנוּ לְלַמֵּד אֶת-הַדְּבָרִים הָאֵלֶּה
גַּם-לְזוּלָתָם׃ <strong><span class=c>3</span></strong> וּתְנָה שִׁכְמְךָ לִסְבֹּל עִמִּי כְאִישׁ-חַיִל
בִּצְבָא יֵשׁוּעַ הַמָּשִׁיחַ׃ <strong><span class=c>4</span></strong> אִישׁ יֹצֵא לַצָּבָא לֹא-יִתְעָרֵב
בְּעִנְיָנִים אֲחֵרִים וְיָפִיק רָצוֹן מִשַּׂר צְבָאוֹ׃ <strong><span class=c>5</span></strong> וְאַף
אִם-יִצְבֹּא צָבָא עוֹד לֹא יַשִּׂיג אֶת-הָעֲטָרָה עַד אֲשֶׁר יִצְבֹּא
כַּמִּשְׁפָּט׃ <strong><span class=c>6</span></strong> הָאִכָּר הָעֹבֵד אַדְמָתוֹ רִאשׁוֹן הוּא לֶאֱכֹל
מִפְּרִי תְבוּאָתו׃ <strong><span class=c>7</span></strong> בִּין בַּאֲשֶׁר-אֲנִי דֹבֵר וְהָאָדוֹן
יִתֶּן-לְךָ חָכְמָה בַּכֹּל׃ <strong><span class=c>8</span></strong> זְכֹר אֶת-יֵשׁוּעַ הַמָּשִׁיחַ אֲשֶׁר
קָם מִן-הַמֵּתִים וַאֲשֶׁר יָצָא מִזֶּרַע דָּוִד כִּדְבַר בְּשׁרָתִי׃ <strong><span class=c>9</span></strong>
אֲשֶׁר בַּעֲבוּרָהּ צָרוֹת עָבְרוּ עָלַי עַד אֲשֶׁר עִנּוּ בַכֶּבֶל נַפְשִׁי
כְּפֹעֵל אָוֶן אַךְ דְּבַר אֱלֹהִים לֹא יֵאָסֵר בַּכָּבֶל׃ <strong><span class=c>10</span></strong>
עַל-כֵּן אֶסְבֹּל כָּל-סֵבֶל לְמַעַן יַשִּׂיגוּ הַבְּחִירִים גַּם-הֵם
תְּשׁוּעָתָם בְּיֵשׁוּעַ הַמָּשִׁיחַ וְתִפְאַרְתָּם תִּפְאֶרֶת עוֹלָמִים׃ <strong><span class=c>11</span></strong>
אֱמֶת הַדָּבָר הַזֶּה אִם-נָמוּת עִמּוֹ גַם-עִמּוֹ נִחְיֶה׃ <strong><span class=c>12</span></strong>
אִם-נִסְבֹּל עִמּוֹ גַּם-עִמּוֹ נִמְלֹךְ אִם נְכַחֶשׁ-בּוֹ גַּם-הוּא
יְכַחֶשׁ-בָּנוּ׃ <strong><span class=c>13</span></strong> אִם אֵין אֵמֻן בָּנוּ הוּא בֶאֱמוּנָתוֹ יַעֲמֹד
כִּי לְכַחֵשׁ בְּנַפְשׁוֹ לֹא יוּכָל׃ <strong><span class=c>14</span></strong> אֶת-הַדְּבָרִים הָאֵלֶּה
תַּזְכִּיר לִפְנֵיהֶם וְהָעֵד בָּם לִפְנֵי הָאָדוֹן לְבִלְתִּי יָבֹאוּ
בְדִבְרֵי רִיבוֹת לְהוֹכַח מִלִּים אֲשֶׁר לֹא יוֹעִילוּ לִמְאוּמָה כִּי
אִם-לִמְסֹךְ רוּחַ עִוְעִים בְּלֵב שֹׁמְעֵיהֶם׃ <strong><span class=c>15</span></strong> בַּקֵּשׁ לִהְיוֹת
טָהוֹר כְּכֶסֶף צָרוּף לִפְנֵי אֱלֹהִים כְּפֹעֵל אֲשֶׁר לֹא-יֵבוֹשׁ מִפָּעֳלוֹ
וְכַיּוֹדֵעַ לְחַלֵּק דְּבַר-אֱמֶת דָּבָר דָּבֻר עַל-אָפְנָיו׃ <strong><span class=c>16</span></strong>
אַךְ הַרְחֵק נַפְשְׁךָ מִשִּׂיחוֹת חוּלִין וּרְעוּת רוּחַ אֲשֶׁר יִמְשְׁכוּ
אֶת-בַּעֲלֵיהֶם לְהוֹסִיף רֶשַׁע לְמַכְבִּיר׃ <strong><span class=c>17</span></strong> וּדְבַר פִּיהֶם
כְּרָקָב יֹאכַל אֲשֶׁר מֵהֶם הוּמְנִיּוֹס וּפִילִיטוֹס׃ <strong><span class=c>18</span></strong> וְהֵם
סָרוּ מִדֶּרֶךְ אֱמֶת לֵאמֹר כִּי-תְחִיַּת הַמֵּתִים כְּבָר הָיְתָה מֵאָז
וַיִּהְיוּ לֶאֱמוּנַת רַבִּים לְמוֹקֵשׁ׃ <strong><span class=c>19</span></strong> אַךְ יְסוֹד הָאֱלֹהִים
יָקוּם לָנֶצַח וְזֶה הוּא חוֹתָמוֹ יוֹדֵעַ יְהוָֹה אֵת אֲשֶׁר-לוֹ וְגַם זֶה מִי
אֲשֶׁר יִקְרָא בְשֵׁם הַמָּשִׁיחַ יֶחְדַּל מֵעֲשׂוֹת אָוֶן׃ <strong><span class=c>20</span></strong>
אוּלָם בְּבַיִת גָּדוֹל לֹא לְבַד כְּלֵי זָהָב וּכְלֵי כֶסֶף כִּי אִם-גַּם
יִמָּצְאוּן שָׁם כְּלֵי עֵץ וּכְלֵי חָרֶשׁ אֲשֶׁר יֵשׁ מֵהֶם לְכָבוֹד וְיֵשׁ
מֵהֶם לְקָלוֹן׃ <strong><span class=c>21</span></strong> וְאִישׁ כִּי-יְטַהֵר נַפְשׁוֹ מֵהֶם וְהָיָה
לִכְלִי כָבוֹד לִכְלִי קֹדֶשׁ וְלִכְלִי יְקָר בְּיַד בְּעָלָיו מוּכָן
לְכָל-מַעֲשֶׂה טוֹב׃ <strong><span class=c>22</span></strong> הַרְחֵק לִבְּךָ מִתַּאֲוֹת הַנְּעוּרִים אַךְ
רְדֹף צֶדֶק אֱמוּנָה אַהֲבָה וְשָׁלוֹם עִם-כָּל-הַקֹּרִאים בְּשֵׁם הָאָדוֹן
מִלֵּב טָהוֹר׃ <strong><span class=c>23</span></strong> רַק מֵחִקְרֵי כֶסֶל וּרְעוּת רוּחַ חֲדַל לְךָ כִּי
מִשָּׁרְשָׁם יִפְרֶה רִיב וּמָדוֹן׃ <strong><span class=c>24</span></strong> וְלֹא לְעֶבֶד הָאָדוֹן לָרִיב
כִּי אִם-לִהְיוֹת נוֹחַ לַכֹּל וּמֵבִין לְלַמֵּד׃ <strong><span class=c>25</span></strong> וּבְעַנְוַת-חֵן
יוֹרֶה אֶת-הַמַּמְרִים אוּלַי יִתֵּן אֱלֹהִים בִּלְבָבָם לָשׁוּב וּלְהַכִּיר
אֶת-הָאֱמֶת׃ <strong><span class=c>26</span></strong> וּלְהִמָּלֵט מֵרֶשֶׁת הַשָּׂטָן אֲשֶׁר פָּרַשׂ
לְרַגְלָם וַאֲשֶׁר נִשְׁבּוּ כִּרְצוֹנוֹ׃</p>

<p><strong><span class=g>ג</span></strong>&nbsp;&nbsp;&nbsp; <strong><span class=c>1</span></strong> וְעַתָּה דַּע-לְךָ כִּי דֹרוֹת יִוָּלְדוּ בְּאַחֲרִית הַיָּמִים
עַד-לְהַשְׁחִית׃ <strong><span class=c>2</span></strong> כִּי-יָקוּמוּ אֲנָשִׁים אֹהֲבֵי עַצְמָם רֹדְפֵי
בֶצַע מַרְחִיבֵי פֶה וְעֵינַיִם רָמוֹת דֹּבְרֵי סָרָה מַמְרִים לְיֹלְדֵיהֶם
חֶסֶד לֹא יַכִּירוּ וְכָל-קֹדֶשׁ יְחַלֵּלוּן׃ <strong><span class=c>3</span></strong> חַסְרֵי רַחֲמִים
מְפִירֵי בְרִית וּמְלָשְׁנִים זוֹלְלִים אַכְזָרִים וְשׁנְאֵי כָל-טוֹב׃ <strong><span class=c>4</span></strong>
מֹסְרִים פֹּחֲזִים וְזֵדִים רֹדְפִים לְהִתְעַנֵּג בְּתַעֲנוּגִים מֵהִתְעַנֵּג
בֵּאלֹהִים׃ <strong><span class=c>5</span></strong> וְהֵם פָּנִים לָהֶם כִּדְמוּת יִרְאַת שָׁמַיִם אַךְ
מִכֹּחָהּ אֵין בְּקִרְבָּם וְעַל-כֵּן הַרְחֵק נַפְשְׁךָ מֵהֶם׃ <strong><span class=c>6</span></strong>
כִּי-מֵהֶם הֵם הַזֹּחֲלִים לָבוֹא אֶל-הַבָּתִּים לְנַהֵג כִּשְׁבֻיּוֹת חֶרֶב
נָשִׁים סָרוֹת טַעַם מְלֵאוֹת עָוֹן וְנַפְשָׁן שׁוֹקֵקָה לְכָל-תְּשׁוּקָה׃ <strong><span class=c>7</span></strong>
הֵן הֵנָּה הַלֹּמְדוֹת תָּמִיד וְלָדַעַת אֶת-הָאֱמֶת אֵין לְאֵל יָדָן׃ <strong><span class=c>8</span></strong>
כִּי-כְמוֹ יַנִּיס וְיַמְבְּרִיס הִתְיַצְּבוּ בִּפְנֵי משֶׁה כֵּן גַּם-אֵלֶּה
מִתְיַצְּבִים בִּפְנֵי הָאֱמֶת בָּנִים מַשְׁחִיתִים בְּדַעַת וּנְלוֹזִים
בָּאֱמוּנָה׃ <strong><span class=c>9</span></strong> אַךְ חֶפְצָם לֹא יִצְלַח עוֹד בְּיָדָם כִּי תִגָּלֶה
נַבְלֻתָם לְעֵינֵי-כֹל כַּאֲשֶׁר קָרָה גַּם-לַאֲנָשִׁים הָהֵם׃ <strong><span class=c>10</span></strong>
וְאַתָּה הָלַכְתָּ בְעִקְּבוֹתַי בְּמַעְגְּלֵי תוֹרָתִי בַּהֲלִיכוֹת חַיַּי
וּבִמְגַמַּת פָּנָי בֶּאֱמוּנָתִי בְּאֹרֶךְ רוּחִי בְּאַהֲבָתִי וּבְסִבְלוּת
נַפְשִׁי׃ <strong><span class=c>11</span></strong> וּבִרְדִיפוֹת וּבְצָרוֹת אֲשֶׁר יָדַעְתָּ כִּי
אֲפָפוּנִי בְּאַנְטְיוֹכְיָא בְּאִקּוֹנְיָא וּבְלוּסְטְרָא כִּי-שָׁם
נִרְדַּפְתִּי עַל-צַוָּארִי עַד אֲשֶׁר-הִצִּילַנִי הָאָדוֹן מִכָּל-רֹדְפָי׃ <strong><span class=c>12</span></strong>
כִּי הֲלֹא כֻלָּם הַחֲפֵצִים בְּחַיֵּי יִרְאַת שָׁמַיִם בְּיֵשׁוּעַ הַמָּשִׁיחַ
נִרְדָּפִים הֵמָּה׃ <strong><span class=c>13</span></strong> אַךְ אֲנָשִׁים רָעִים וְקֹסְמִים כֵּן יָרֵעוּ
וְכֵן יַשְׁחִיתוּ מַתְעִים הֵם וְנִתְעִים׃ <strong><span class=c>14</span></strong> אֳבָל אַתָּה שְׁמֹר
אֶת-אֲשֶׁר לָמַדְתָּ וְהִשְׂכַּלְתָּ אֶל-נָכוֹן כִּי יָדַעְתָּ מִי-הוּא אֲשֶׁר
מִפִּיו לָמָדְתָּ׃ <strong><span class=c>15</span></strong> וְכִי-מִנְּעֻרֶיךָ יָדַעְתָּ אֶת-כִּתְבֵי
הַקֹּדֶשׁ אֲשֶׁר עַל-יָדָם תַּשְׂכִּיל לְהִוָּשַׁע בֶּאֱמוּנַת יֵשׁוּעַ
הַמָּשִׁיחַ׃ <strong><span class=c>16</span></strong> כָּל-כִּתְבֵי הַקֹּדֶשׁ עַל-פִּי רוּחַ אֱלֹהִים
הֵמָּה וּנְכֹנִים לְהוֹרֹת וּלְהוֹכִיחַ לְהָשִׁיב נֶפֶשׁ וּלְיַשֵּׁר
בְּמַעְגְּלֵי צֶדֶק׃ <strong><span class=c>17</span></strong> וְעַל-פִּיהֶם שָׁלֵם יִהְיֶה אִישׁ
הָאֱלֹהִים וְנָכוֹן לְכָל-מַעֲשֶׂה טּוֹב׃</p>

<p><strong><span class=g>ד</span></strong>&nbsp;&nbsp;&nbsp; <strong><span class=c>1</span></strong> לָכֵן אֲנִי נֶגֶד פְּנֵי אֱלֹהִים וְנֶגֶד פְּנֵי יֵשׁוּעַ
הַמָּשִׁיחַ אֲדוֹנֵינוּ אֲשֶׁר יִשְׁפֹּט אֶת-הַחַיִּים וְאֶת-הַמֵּתִים
כַּאֲשֶׁר יִגָּלֶה בְמַלְכוּתוֹ הִנְנִי מְצַוְּךָ הַיּוֹם לֵאמֹר׃ <strong><span class=c>2</span></strong>
קְרָא אֶת-דְּבַר בְּשׁרָתוֹ וְלֹא תֶחְדַּל מִקְּרֹא גַּם-בְּעִתּוֹ וְגַם בְּלֹא
עִתּוֹ וּבְכָל-אֹרֶךְ רוּחֲךָ הוֹכֵחַ תּוֹכִיחַ וְתִגְעַר וְתַזְהֵר לְפִי
כָל-דִּבְרֵי הַתּוֹרָה׃ <strong><span class=c>3</span></strong> כִּי-יָמִים יָבוֹאוּ אֲשֶׁר לֹא-יָכִילוּ
בְנֵי-אָדָם תּוֹרַת חַיִּים כִּי אָזְנֵיהֶם הֻכּוּ בֶחָרֶס וַהֲמוֹן מוֹרִים
יִצְבְּרוּ לָהֶם בְּאַוָּתָם לְהִתְגָּרֶד-בָּם׃ <strong><span class=c>4</span></strong> מִן-הָאֱמֶת
יָסִירוּ אָזְנָם לְהַטּוֹת אַחֲרֵי מִשְׁלִי שָׁוְא׃ <strong><span class=c>5</span></strong> אֲבָל אַתָּה
עֲמֹד עַל-מִשְׁמַרְתֶּךָ הִתְעַנֶּה תַּחַת יְדֵי הָרָעָה עֲשֵׂה מְלֶאכֶת
הַמְבַשֵּׂר וְכַלֵּה אֶת-עֲבֹדָתֶךָ׃ <strong><span class=c>6</span></strong> וַאֲנִי נְכוֹנָה נַפְשִׁי
לְהִשְׁתַּפֵּךְ עֲלֵי-זָבַח וְעֵת חֲלִיפָתִי בָּאָה׃ <strong><span class=c>7</span></strong> מִלְחֶמֶת
צֶדֶק נִלְחָמְתִּי אֶת-מְרוּצָתִי הִשְׁלַמְתִּי וְאֶת-הָאֱמוּנָה נָצָרְתִּי׃ <strong><span class=c>8</span></strong>
וּלְמִן-הַיּוֹם הַזֶּה צָפוּן לִי כֶּתֶר הַצְּדָקָה אֲשֶׁר בַּיּוֹם הַהוּא
יִתֶּן-לִי הָאָדוֹן שֹׁפֵט צֶדֶק וְלֹא-לִי לְבַדִּי כִּי אִם-גַּם
לְכָל-הַחֲפֵצִים בְּהִתְגַּלּוֹתוֹ׃ <strong><span class=c>9</span></strong> חוּשָׁה וּבֹאָה אֵלַי
עַד-מְהֵרָה׃ <strong><span class=c>10</span></strong> דִּימָס עֲזָבַנִי כִּי אָהַב אֶת-הָעוֹלָם הַזֶּה
וַיֵּלֶךְ-לוֹ לְתַסְלוֹנִיקִי קְרִיסְקִיס לְגָלַטְיָא וְטִיטוֹס לְדַלְמָטְיָא׃ <strong><span class=c>11</span></strong>
וְלוּקָס לְבַדּוֹ נִשְׁאָר עִמִּי קְחָה-נָּא אֶת-מַרְקוֹס וַהֲבִיאֵהוּ עִמְּךָ
לַעְזָר-לִי בַּעֲבֹדָתִי׃ <strong><span class=c>12</span></strong> אֶת-טוּכִיקוֹס שָׁלַחְתִּי לְאֶפְסוֹס׃ <strong><span class=c>13</span></strong>
הָבֵא-נָא אִתְּךָ אֶת-מְעִילִי אֲשֶׁר עָזַבְתִּי בִטְרוֹאַס תַּחַת יְדֵי
קַרְפּוֹס וְגַם אֶת-הַסְּפָרִים אַךְ אֶת-הַקְּלָפִים בְּרֹאשָׁם׃ <strong><span class=c>14</span></strong>
אֲלֶכְסַנְדְּרוֹס חָרַשׁ הַנְּחשֶׁת עָשָׂה לִי רָעוֹת רַבּוֹת יְשַׁלֶּם-לוֹ
יְהוָֹה כְּמַעֲשֵׂהוּ׃ <strong><span class=c>15</span></strong> וְגַם-אַתָּה הִשְׁתַּמֵר מִפָּנָיו כִּי
הוּא הִתְיַצֵּב בְּפָנַי לַמְרוֹת וּלְהָפֵר דְּבָרֵינוּ׃ <strong><span class=c>16</span></strong>
כַּאֲשֶׁר בָּאתִי לְהִצְטַדֵּק בַּפַּעַם הָרִאשֹׁנָה לֹא-עַמַד אִישׁ אִתִּי
כִּי-כֻלָּם עֲזָבוּנִי אַל-יֵחָשֵׁב לָהֶם לְעָוֹן׃ <strong><span class=c>17</span></strong> אֲבָל הָאָדוֹן
הָיָה בְעֶזְרִי וַיְחַזְּקֵנִי לְמַעַן תִּקָּרֵא הַבְּשׁרָה עַל-פִּי
וְיִשְׁמְעוּ כָל-הַגּוֹיִם וְגַם-בְּעֶזְרָתוֹ מִפִּי אַרְיֵה נִצָּלְתִּי׃ <strong><span class=c>18</span></strong>
כֵּן יַצִּילֵנִי הָאָדוֹן מִכָּל-רָע וְיוֹשִׁיעֵנִי לָבוֹא אֶל-מַלְכוּת
שָׁמָיִם וְלוֹ אֶתֵּן כָּבוֹד לְעוֹלָם וָעֶד אָמֵן׃ <strong><span class=c>19</span></strong> שְׁאַל
לִשְׁלוֹם פְּרִיסְקָה וַעֲקִילָס וּבֵית אֳנִיסִיפוֹרוֹס׃ <strong><span class=c>20</span></strong>
אֲרַסְטוֹס נִשְׁאַר בְּקוֹרִנְתּוֹס וְאֶת-טְרוֹפִימוֹס הִנַּחְתִּי בְּמִילֵטוֹס
כִּי חֹלֶה הוּא׃ <strong><span class=c>21</span></strong> מַהֵר וָבֹא אֵלַי לִפְנֵי יְמוֹת הַחֹרֶף
אֶוְבוּלוֹס וּפוּדִיס וְלִינוֹס וּקְלוֹדְיָה וְכָל-אַחֵינוּ שֹׁאֲלִים
לִשְׁלוֹמֶךָ׃ <strong><span class=c>22</span></strong> אֲדֹנֵינוּ יֵשׁוּעַ הַמָּשִׁיחַ עִם-רוּחֶךָ
וְחַסְדּוֹ עִמָּכֶם אָמֵן׃</p>

</div>

<hr align=center width=300 size=1 style='color:#c0c0c0'>

<div dir=ltr>

<p class=c><a href="index.htm">Index</a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="tit.htm">Poster</a></p>

</div>

</td></tr>
</table>

</body>
</html>
