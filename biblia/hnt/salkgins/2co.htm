<html>
<head>
<title>Novum Testamentum Hebraice. Ad Corinthios II</title>
<meta http-equiv=Content-Type content="text/html; charset=utf-8">
<meta content="Ruslan Khazarzar" name="author">
<meta content="Library of Ruslan Khazarzar, Bible, Biblia, Biblia Hebraica, Hebrew New Testament, Salkinson, Ginsburg" name="keywords">
<meta content="Hebrew New Testament, Ad Corinthios II" name="description">
<link href="../hebr.css" rel="stylesheet" type="text/css">
<style rel="stylesheet" type="text/css">
span.c {font-size:8.0pt}
span.g {font-size:16.0pt}
</style>
</head>

<body>

<table style='border:solid black .25pt' align=center cellpadding=15 cellspacing=0 width=700>
<tr><td>

<div dir=rtl lang=HE>

<h1>אֶל-הַקּוֹרִנְתִּיִּים ב</h1>

<p><strong><span class=g>א</span></strong>&nbsp;&nbsp;&nbsp; <strong><span class=c>1</span></strong> פּוֹלוֹס שְׁלִיחַ יֵשׁוּעַ הַמָּשִׁיחַ בִּרְצוֹן אֱלֹהִים אֲנִי
וְטִימוֹתִיּוֹס אָחִינוּ אֶל-עֲדַת אֱלֹהִים בְּקֹרִנְתּוֹס
וְאֶל-כָּל-הַקְּדוֹשִׁים אֲשֶׁר בְּאֶרֶץ אֲכַיָּא׃ <strong><span class=c>2</span></strong> חֶסֶד וְשָׁלוֹם
יִתֵּן לָכֶם אֱלֹהִים אָבִינוּ וַאֲדֹנֵינוּ יֵשׁוּעַ הַמָּשִׁיחַ׃ <strong><span class=c>3</span></strong>
בָּרוּךְ הוּא הָאֱלֹהִים אֲבִי אֲדֹנֵינוּ יֵשׁוּעַ הַמָּשִׁיחַ אֲבִי הָרַחֲמִים
וֵאלֹהֵי כָל-נֶחָמָה׃ <strong><span class=c>4</span></strong> הַמְנַחֵם אֹתָנוּ בְּכָל-צָרָה וְהַנֹּתֵן
לָנוּ כֹּחַ לְנַחֵם אֲחֵרִים בְּכָל-צָרָתָם בַּתַּנְחוּמִים אֲשֶׁר נֻחַמְנוּ
מֵאֵת אֱלֹהִים׃ <strong><span class=c>5</span></strong> כִּי כַּאֲשֶׁר עָצְמוּ מַכְאֹבֵינוּ בַּעֲבוּר
הַמָּשִׁיחַ כֵּן עַל-יְדֵי הַמָּשִׁיחַ יַעַצְמוּ הַנִּחֻמִים לָנוּ׃ <strong><span class=c>6</span></strong>
אִם-אָפְפוּ עָלֵינוּ רָעוֹת נֹחַם וְיֶשַׁע יֵצְאוּ לָכֵם מֵהֶן וְאִם-נִמְצָא
נֹחַם אַתֶּם הֵם הַמְנֻחָמִים כִּי-יִגְדַּל כֹּחֲכֶם מִסִּבְלוֹת הַצָּרוֹת
הָאֵלֶּה אֲשֶׁר נִסְבֹּל גַּם-אֲנָחְנוּ׃ <strong><span class=c>7</span></strong> וְיֶשׁ-לָנוּ תִּקְוָה
נֶאֱמָנָה בְּדַעְתֵּנוּ כִּי כַּאֲשֶׁר חֵלֶק לָכֶם בַּצָּרָה כֵּן יִהְיֶה לָכֶם
חֵלֶק גַּם-בַּנֶּחָמָה׃ <strong><span class=c>8</span></strong> כִּי אֵין-נַפְשֵׁנוּ לְהַעְלִים מִכֶּם
אַחֵינוּ אֶת-הַצָּרוֹת אֲשֶׁר עָבְרוּ עָלֵינוּ בְּאַסְיָא כִּי כָבְדוּ
מִמֶּנּוּ עַד-מְאֹד וְכִי-כָשַׁל כֹּחַ הַסַּבָּל עַד כִּי-גַם לְחַיֵּינוּ
אָמַרְנוּ נוֹאָשׁ׃ <strong><span class=c>9</span></strong> וַאֲנַחְנוּ דִבַּרְנוּ עִם-לִבֵּנוּ לֵאמֹר
מִשְׁפַּט-מָוֶת נִגְזַר עָלֵינוּ לְבִלְתִּי נִבְטַח עוֹד בְּנַפְשֵׁנוּ כִּי אִם-בֵּאלֹהִים
הַמְחַיֶּה אֶת-הַמֵּתִים׃ <strong><span class=c>10</span></strong> אֲשֶׁר הִצִּילָנוּ מִן-הַמָּוֶת
הַקָּשֶׁה הַזֶּה כִּי מַצִּיל הוּא וְלוֹ הוֹחַלְנוּ כִּי יַצִּילֵנוּ עוֹד׃ <strong><span class=c>11</span></strong>
כִּי גַּם-אַתֶּם תָּחוּשׁוּ לַעֲזָר-לָנוּ בִּתְפִלַּתְכֶם וּבָזֹאת רַבִּים
יוֹדוּ לֵאלֹהִים עַל-מַתְּנַת הַחֶסֶד אֲשֶׁר נָתַן לָנוּ בִּתְפִילַת רַבִּים׃ <strong><span class=c>12</span></strong>
וְזֹאת הִיא תְהִלָּתֵנוּ אֲשֶׁר לִבֵּנוּ לְעֵדוּת לָנוּ כִּי בְנִקְיוֹן
כַּפַּיִם וּבְנֶפֶשׁ זַכָּה כְּלֵב אֱלֹהִים הִתְהַלַּכְנוּ בְּקֶרֶב הָאָרֶץ
וְאַף כִּי-בְקֶרֶב מַחֲנֵיכֶם וְלֹא בְחָכְמַת בָּשָׂר וָדָם כִּי אִם-בְּחֶסֶד
אֱלֹהִים׃ <strong><span class=c>13</span></strong> כִּי לֹא-כָתַבְנוּ אֲלֵיכֶם דָּבָר זוּלָתִי אֵת אֲשֶׁר
אַתֶּם קֹרִאים וּמְקַיְּמִים וְגַם הוֹחַלְתִּי כִּי-תָקִימוּ דְבָרַי
עַד-הַקֵּץ׃ <strong><span class=c>14</span></strong> וְכַאֲשֶׁר הָיִינוּ לִתְהִלָּה לַאֲנָשִׁים מִכֶּם
הַמַּכִּירִים אֹתָנוּ כֵּן אַתֶּם לִתְהִלָה לָנוּ בְּיוֹם יֵשׁוּעַ אֲדֹנֵינוּ׃ <strong><span class=c>15</span></strong>
וּבַבִּטָחוֹן הַזֶּה הָיָה אֶת-לְבָבִי לָבוֹא אֲלֵיכֶם אָז לָתֵת לָכֶם
לִוְיַת-חֵן שֵׁנִית׃ <strong><span class=c>16</span></strong> וְלַעֲבֹר דֶּרֶךְ עֲלֵיכֶם אֶל-מַקְדּוֹנְיָא
וּמִמַּקְדּוֹנְיָא לָשׁוּב אֲלֵיכֶם וְאַתֶּם תְּשַׁלְּחוּנִי אָז אֶל-אֶרֶץ
יְהוּדָה׃ <strong><span class=c>17</span></strong> וְכַאֲשֶׁר הָיָה כֵן אֶת-לְבָבִי הֲכִי בָזֹאת נִמְהַר
לֵב הָיִיתִי אוֹ הֲכִי הָיְתָה מַחֲשַׁבְתִּי כְּמַחֲשֶׁבֶת בָּשָׂר וָדָם
וַיְהִי בְּפִי הֵן וְלֹא לֹא וָהֵן כָּאֶחָד׃ <strong><span class=c>18</span></strong> עַל-אֱמוּנַת
אֱלֹהִים כִּי-דְבָרֵנוּ אֲלֵיכֶם לֹא הָיָה הֵן וָלֹא׃ <strong><span class=c>19</span></strong> כִּי
בֶן-הָאֱלֹהִים יֵשׁוּעַ הַמָּשִׁיחַ אֲשֶׁר אֲנִי וְסִלְוָנוֹס וְטִימוֹתִיּוֹס
קָרָאנוּ אֹתוֹ בֵינֵיכֶם הוּא לֹא הָיָה הֵן וָלֹא כִּי רַק-אֱמֶת בּוֹ׃ <strong><span class=c>20</span></strong>
וּבוֹ כָל-הַבְטָחוֹת אֱלֹהִים אֱמֶת וְאָמֵן עַל-יָדֵינוּ לִכְבוֹד אֱלֹהִים׃ <strong><span class=c>21</span></strong>
כִּי-אֱלֹהִים הוּא אֲשֶׁר הֲקִימָנוּ בַמָּשִׁיחַ עִמָּכֶם וַיִּמְשְׁחֵנוּ
בְּמִשְׁחַת קַדְשׁוֹ׃ <strong><span class=c>22</span></strong> וְגַם-הָיָה לָנוּ לְמַחְסֶה עֹז
וְאֶת-רוּחוֹ נָתַן בְּלִבֵּנוּ לְעֵרָבוֹן לָנוּ׃ <strong><span class=c>23</span></strong> וַאֲנִי
לֵאלֹהִים אֶקְרָא לְעֵדוּת לִי כִּי מֵחֶמְלָתִי עֲלֵיכֶם לֹא-בָאתִי אֶל-קֹרִנְתּוֹס
עַד-עָתָּה׃ <strong><span class=c>24</span></strong> כִּי לֹא לְהִשְׂתָּרֵר עַל-אֱמוּנַתְכֶם הִנֵּנוּ כִּי
אִם-רַק כַּחֲבַרִים לְהַגְדִּיל טוּבְכֶם אֲשֶׁר בֶּאֱמוּנָה אַתֶּם חַיִּים׃</p>

<p><strong><span class=g>ב</span></strong>&nbsp;&nbsp;&nbsp; <strong><span class=c>1</span></strong> וַאֲנִי שַׂמְתִּי עַל-לִבִּי לְבִלְתִּי שׁוּב אֲלֵיכֶם עוֹד
בְּעִצָּבוֹן׃ <strong><span class=c>2</span></strong> כִּי אִם-אֲנִי אַעֲצִיבְכֶם בְּעָצְבִּי מִי אֵפוֹא
יְשַׂמְּחֵנִי עוֹד הֲכִי הוּא יְשַׂמְּחֵנִי אֲשֶׁר נֶעְצַב עַל-יָדִי׃ <strong><span class=c>3</span></strong>
וְכָזֹאת הִנֵּה כָתַבְתִּי פֶּן-אֶתְעַצֵּב אֶל-לִבִּי בְּבֹאִי בְּקִרְבְּכֶם
תַּחַת אֲשֶׁר הוֹחַלְתִּי לִשְׂמֹחַ בָּכֶם וָאֶבְטַח בְּכֻלְּכֶם כִּי שִׂמְחָתִי
הִיא שִׂמְחַת כֻּלְּכֶם׃ <strong><span class=c>4</span></strong> וַאֲנִי מֵרֹב יָגוֹן וּמְצוּקַת לֵב
כָּתַבְתִּי כָזֹאת וּבְשֶׁטֶף דְּמָעוֹת וְלֹא לְמַעַן תֵּעָצֵבוּ כִּי אִם-רַק
לְמַעַן תֵּדְעוּ אֶת-הָאַהֲבָה הָעַזָּה אֲשֶׁר אָהַבְתִּי אֶתְכֶם׃ <strong><span class=c>5</span></strong>
וְאִם-אִישׁ מִכֶּם נָתַן עֲצָבֶת לֹא רַק אֹתִי לְבַדִּי הֶעֱצִיב כִּי
אִם-מִבְּלִי אַכְבִּיר מִלִּים כִּמְעַט אֶתְכֶם כֻּלְּכֶם הֶעֱצִיב׃ <strong><span class=c>6</span></strong>
אַךְ דַּי לָאִישׁ הַהוּא הַזַּעַם אֲשֶׁר זְעָמוּהוּ רַבִּים׃ <strong><span class=c>7</span></strong>
עַל-כֵּן אֵפוֹא שׁוּבוּ תְּנוּ חֲנִינָה לָאִישׁ הַהוּא וְדַבְּרוּ עַל-לִבּוֹ
פֶּן-יְבֻלַּע בִּיגוֹנוֹ כִּי רַב הוּא׃ <strong><span class=c>8</span></strong> וְלָזֹאת אֲנִי שֹׁאֵל
מֵאִתְּכֶם פִּקְדוּ-נָא אֹתוֹ בְּאַהֲבַתְכֶם׃ <strong><span class=c>9</span></strong> וְגַם-לְבַעֲבוּר
זֹאת כָּתַבְתִּי כִּי-מְנַסֶּה אֲנִי לָדַעַת הֲיִשְׁכֶם שֹׁמְעִים
אֶל-כָּל-מִצְוֹתָי׃ <strong><span class=c>10</span></strong> וְאִישׁ אֲשֶׁר אַתֶּם תִּסְלְחוּ-לוֹ
אֶסְלַח-לוֹ גַּם-אָנִי כִּי אֲנִי אִם-סָלַחְתִּי מְאוּמָה סָלַחְתִּי אֶת-אֲשֶׁר
סָלַחְתִּי לְמַעַנְכֶם לִפְנֵי הַמָּשִׁיחַ׃ <strong><span class=c>11</span></strong> פֶּן-יַעְקְבֵנוּ
הַשָּׂטָן כִּי לֹא-נֶעֶלְמוּ מִמֶנּוּ מְזִמּוֹתָיו׃ <strong><span class=c>12</span></strong> וְכַאֲשֶׁר
בָּאתִי אֶל-טְרוֹאַס עַל-דְּבַר בְּשׁרַת הַמָּשִׁיחַ אֲשֶׁר נִפְתַּח-לִי שָׁם
שַׁעַר בַּאֲדֹנֵינוּ׃ <strong><span class=c>13</span></strong> לֹא-נָחָה רוּחִי בְקִרְבִּי כִּי
לֹא-מָצָאתִי שָׁם אֶת-טִיטוֹס אָחִי וָאֵפֶן וָאֵלֵךְ מֵאִתָּם
אֶל-מַקְדּוֹנְיָא׃ <strong><span class=c>14</span></strong> אַךְ בָּרוּךְ הוּא הָאֱלֹהִים הַנּוֹתֵן לָנוּ
תְשׁוּעָה בִמְשִׁיחֵנוּ תָּמִיד וְרֵיחַ דַּעְתּוֹ יַזִּיל עַל-יָדֵינוּ
בְּכָל-מָקוֹם׃ <strong><span class=c>15</span></strong> כִּי אֲנַחְנוּ רֵיחַ הַנִּיחֹחַ הָעֹלֶה מֵאֵת
הַמָּשִׁיחַ לֵאלֹהִים בֵּין בְּתוֹךְ הַנּשָׁעִים וּבֵין בְּתוֹךְ הָאֹבְדִים׃ <strong><span class=c>16</span></strong>
לָאֵלֶּה רֵיחַ הַמָּוֶת לַמָּוֶת וְלָאֵלֶּה רֵיחַ הַחַיִּים לַחַיִּים
וּמִי-הוּא נָכוֹן לִכְהֻנָּה כָזֹאת׃ <strong><span class=c>17</span></strong> כִּי אֲנַחְנוּ לֹא כְרַבִּים
הַהֹפְכִים דִּבְרֵי אֱלֹהִים כִּי אִם-בְּיִשְׁרַת לֵבָב לִפְנֵי אֱלֹהִים
וּבֵאלֹהִים אֲנַחְנוּ מְדַבְּרִים בַּמָּשִׁיחַ׃</p>

<p><strong><span class=g>ג</span></strong>&nbsp;&nbsp;&nbsp; <strong><span class=c>1</span></strong> הֲנָחֵל עוֹד הַפַּעַם לְחַוֹּתְכֶם מִי-אָנוּ הֲחֵפֶץ לָנוּ
כַּאֲנָשִׁים אֲחֵרִים בְּכִתְבֵי מְלִיצָה אֲלֵיכֶם אוֹ מִכֶּם׃ <strong><span class=c>2</span></strong>
אַתֶּם אִגַּרְתֵּנוּ חֲרוּתָה עַל-לִבֵּנוּ אֲשֶׁר כָּל-אָדָם מֵבִין וְקֹרֵא
בָהּ׃ <strong><span class=c>3</span></strong> כַּאֲשֶׁר מוּדַעַת זֹאת כִּי אַתֶּם אִגֶּרֶת הַמָּשִׁיחַ
עֲרוּכָה עַל-יָדֵינוּ וּכְתוּבָה לֹא בִדְיוֹ כִּי אִם-בְּרוּחַ אֱלֹהִים חַיִּים
לֹא עַל-לֻחוֹת אֲבָנִים כִּי אִם-עַל-לֻחוֹת לֵב בָּשָׂר׃ <strong><span class=c>4</span></strong>
וּבִטָּחוֹן רַב כַּזֶה יֶשׁ-לָנוּ בֵּאלֹהִים עַל-יְדֵי מְשִׁיחֵנוּ׃ <strong><span class=c>5</span></strong>
לֹא כִי כֹּחַ לָנוּ לְקַיֵּם כָּל-דָּבָר כְּפִי הָעֹלֶה עַל-רוּחֵנוּ כִּי אִם-כֹּחֵנוּ
מֵאֵת הָאֱלֹהִים׃ <strong><span class=c>6</span></strong> אֲשֶׁר גַּם-כֹּחַ נָתַן לָנוּ לִהְיוֹת כֹּהֲנֵי
בְרִית הַחֲדָשָׁה לֹא לְפִי הָאֹתִיּוֹת כִּי אִם-לְפִי הָרוּחַ כִּי-הָאוֹת
מֵמִית וְהָרוּחַ מְחַיֶּה׃ <strong><span class=c>7</span></strong> וְאִם-הַכְּהֻנָּה אֲשֶׁר מָוֶת בָּהּ
וַאֲשֶׁר חֲרוּתָה בְּאֹתִיּוֹת עַל-הָאֲבָנִים מָלְאָה כָבוֹד עַד-כִּי לֹא
יָכְלוּ בְנֵי יִשְׂרָאֵל לְהַבִּיט אֶל-פְּנֵי משֶׁה מִפְּנֵי אוֹר פָּנָיו
אֲשֶׁר לֹא יַעֲמֹד לָנֶצַח׃ <strong><span class=c>8</span></strong> אַף כִּי יָאֲתָה כָבוֹד לִכְהֻנָּה
אֲשֶׁר בָּהּ חַיֵּי רוּחַ׃ <strong><span class=c>9</span></strong> וְאִם-תִּכָּבֵד הַכְּהֻנָּה אֲשֶׁר
תוֹרָתָהּ דִּין הֲלֹא תִכָּבֵד הַכְּהֻנָּה אֲשֶׁר צָדְקָה תוֹרָתָהּ בְּכָבוֹד
מִשְׁנֶה׃ <strong><span class=c>10</span></strong> כִּי בַמֶּה נֶחְשָׁב כְּבוֹד הַכְּהֻנָּה הָרִאשֹׁנָה
נֶגֶד עֵרֶךְ הַכְּהֻנָּה אֲשֶׁר-לָהּ יֶתֶר שְׂאֵת׃ <strong><span class=c>11</span></strong>
וְאִם-בַּת-חֲלוֹף כְּבוּדָה הִיא אַף כִּי-זֹאת הָעֹמֶדֶת לָנֶצַח׃ <strong><span class=c>12</span></strong>
עַל-כֵּן בִּהְיוֹת לָנוּ תִּקְוָה כָזֹאת פִּינוּ יַבִּיעַ עָתָק׃ <strong><span class=c>13</span></strong>
וְלֹא כְּמשֶׁה אֲשֶׁר נָתַן מַסְוֶה עַל-פָּנָיו וּבְנֵי יִשְׂרָאֵל לֹא יָכְלוּ
לְהִתְבּוֹנֵן אֶל-תַּכְלִית תּוֹרָתוֹ הַבָּאָה עַד-קִצָּהּ׃ <strong><span class=c>14</span></strong> כִּי
כָּבֵד לִבָּם וְעַד-הַיּוֹם הַזֶּה כַּאֲשֶׁר יִקְרְאוּן דִּבְרֵי הַבְּרִית
הַיְשָׁנָה עוֹד הַמַּסְוֶה הַהוּא לְנֶגֶד עֵינֵיהֶם כִּי לֹא יָסוּר בִּלְתִּי
בַמָּשִׁיחַ׃ <strong><span class=c>15</span></strong> הֵם יֶהְגּוּן בְּתוֹרַת משֶׁה וְהַמַּסְוֶה
כְּמִכְסֶה עַל-לִבָּם עַד-הַיּוֹם הַזֶּה׃ <strong><span class=c>16</span></strong> אַךְ כַּאֲשֶׁר יָשׁוּב
יִשְׂרָאֵל אֶל-הָאָדוֹן אָז הַמַּסְוֶה יוּסָר׃ <strong><span class=c>17</span></strong> וַאֲדֹנֵינוּ הוּא
הָרוּחַ וּמִי אֲשֶׁר-בּוֹ רוּחַ אֲדֹנֵינוּ חָפְשִׁי הוּא׃ <strong><span class=c>18</span></strong>
וַאֲנַחְנוּ כֻלָּנוּ בְּלִי מִכְסֶה עַל-פָּנֵינוּ רֹאִים
כְּבוֹד אֲדֹנֵינוּ כְּמוֹ בִרְאִי מוּצָק וְצַלְמֵנוּ יְשֻׁנֶּה יִדְמֶה לַצֶּלֶם
הַהוּא וְיַעֲלֶה מִכָּבוֹד אֶל-כָּבוֹד מִלִּפְנֵי אֲדוֹן הָרוּחַ׃</p>

<p><strong><span class=g>ד</span></strong>&nbsp;&nbsp;&nbsp; <strong><span class=c>1</span></strong> עַל-כֵּן בִּהְיוֹת לָנוּ כְּהֻנָּה כָזֹאת בְּחֶסֶד אֵל לֹא נֵחַת
מִפְּנֵי-כֹל׃ <strong><span class=c>2</span></strong> מִנִּסְתָּרוֹת הַמְּבִישׁוֹת פְּנֵי בַעֲלֵיהֶן
נִרְחָק בְּעִקְּבוֹת עָקְבָה לֹא נֵלֵךְ וְעַל-דְּבַר הָאֱלֹהִים לֹא נִטְפֹּל
שֶׁקֶר כִּי אִם-לְגַלּוֹת אֶת-הָאֱמֶת בָּאנוּ וּבְזֹאת נָפִיק רָצוֹן מִלֵּב
כָּל-בְּנֵי אָדָם לִפְנֵי אֱלֹהִים׃ <strong><span class=c>3</span></strong> וְאִם גַּם-בְּשׁרָתֵנוּ
מַסְוֶה עַל-פָּנֶיהָ הַמַּסְוֶה הוּא רַק לְעֵינֵי הָאֹבְדִים׃ <strong><span class=c>4</span></strong>
אֲשֶׁר עִוֵּר אֱלֹהֵי הָעוֹלָם הַזֶּה עֵינֵי אֵלֶּה אֲשֶׁר לֹא אֵמֻן בָּם
לְבִלְתִּי יִגַּהּ עֲלֵיהֶם אוֹר כְּבוֹד בְּשׁרַת הַמָּשִׁיחַ אֲשֶׁר הוּא צֶלֶם
הָאֱלֹהִים׃ <strong><span class=c>5</span></strong> כִּי לֹא עָלֵינוּ כִּי אִם-עַל-יֵשׁוּעַ הַמָּשִׁיחַ
נֹאמַר כִּי הוּא הָאָדוֹן וּלְמַעֲנוֹ אֲנַחְנוּ עַבְדֵיכֶם׃ <strong><span class=c>6</span></strong> כִּי
הָאֱלֹהִים אֲשֶׁר אָמַר וַיּוֹפַע אוֹר מֵאֹפֶל הוּא הִדְלִיק נֵרוֹ בְּחַדְרֵי
לִבֵּנוּ לְהָפִיץ אוֹר דַּעַת כְּבוֹדוֹ בִּפְנֵי יֵשׁוּעַ הַמָּשִׁיחַ׃ <strong><span class=c>7</span></strong>
וְהָאוֹצָר הַזֶּה לָנוּ בִּכְלִי חָרֶשׂ לְמַעַן תֵּת יֶתֶר עֹז לֵאלֹהִים וְלֹא
לָנוּ׃ <strong><span class=c>8</span></strong> נִלְחָצִים אֲנַחְנוּ מִכָּל-עֵבֶר אַךְ לֹא רְצוּצִים
נְבֻכִים וְלֹא נוֹאָשִׁים׃ <strong><span class=c>9</span></strong> נִרְדָּפִים וְלֹא נֶעֱזָבִים נִדָּחִים
וְלֹא אֹבְדִים׃ <strong><span class=c>10</span></strong> וְאֶת-מוֹת הָאָדוֹן יֵשׁוּעַ נֹשְׂאִים אֲנַחְנוּ
תָּמִיד בְּנַפְשֵׁנוּ לְמַעַן יִגָּלוּ בְנַפְשֵׁנוּ גַּם-חַיָּיו׃ <strong><span class=c>11</span></strong>
כִּי נְתוּנִים אֲנַחְנוּ לַמָּוֶת כָּל-יְמֵי חַיֵּינוּ בַּעֲבוּר יֵשׁוּעַ
לְמַעַן יִגָּלוּ גַם-חַיֵּי יֵשׁוּעַ בִּבְשָׂרֵנוּ בָּשָׂר כָּלֶה׃ <strong><span class=c>12</span></strong>
וּבְכֵן כַּאֲשֶׁר עָלֵינוּ גָּדַל כֹּחַ הַמָּוֶת כֵּן עֲלֵיכֶם כֹּחַ הַחַיִּים׃
<strong><span class=c>13</span></strong> אַךְ בִּהְיוֹת בָּנוּ רוּחַ הָאֱמוּנָה הַהוּא כַּדָּבָר הַכָּתוּב
הֶאֱמַנְתִּי כִּי-אֲדַבֵּר לָכֵן מַאֲמִינִים אֲנַחְנוּ וְגַם-נְדַבֵּרָה׃ <strong><span class=c>14</span></strong>
אַחֲרֵי אֲשֶׁר יָדַעְנוּ כִּי הַמֵּקִים אֶת-הָאָדוֹן יֵשׁוּעַ הוּא גַּם-יָקִים
אֹתָנוּ עִם-יֵשׁוּעַ וְגַם-יַעֲמִידֵנוּ עִמָּכֶם לְפָנָיו׃ <strong><span class=c>15</span></strong>
וְכָל-אֵלֶּה בַּעֲבוּרְכֶם לְמַעַן יוֹסִיפוּ רַבִּים לְהוֹדוֹת לִכְבוֹד
הָאֱלֹהִים רֹב חַסְדּוֹ׃ <strong><span class=c>16</span></strong> וְעַל-כֵּן אֵפוֹא לֹא נֵחַת מִפְּנֵי-כֹל
אַף אִם-הָאָדָם הַחִיצוֹן נָמַק בָּנוּ הִנֵּה הָאָדָם הַפְּנִימִי יַחֲלִיף
כֹּחַ יוֹם יוֹם׃ <strong><span class=c>17</span></strong> כִּי עָנְיֵנוּ אֲשֶׁר קַל הוּא וְעֹבֵר כְּרָגַע עֹז
נֶצַח יִתֶּן-לָנוּ כָּבוֹד מְאֹד נַעֲלָה׃ <strong><span class=c>18</span></strong> כִּי לֹא לִדְבָרִים
הַנִּרְאִים אָנוּ מְצַפִּים כִּי אִם-לַאֲשֶׁר אֵינָם נִרְאִים כִּי הַנִּרְאִים
לְיָמִים חֲרוּצִים וַאֲשֶׁר אֵינָם נִרְאִים עַד-עוֹלְמֵי עַד׃</p>

<p><strong><span class=g>ה</span></strong>&nbsp;&nbsp;&nbsp; <strong><span class=c>1</span></strong> כִּי יָדַעְנוּ אִם יֵהָרֵס בֵּית חֹמֶר אֹהֶל נַפְשֵׁנוּ יֻתַּן
לָנוּ בַּיִת מֵאֵת הָאֱלֹהִים אֲשֶׁר אֵינֶנּוּ בָנוּי בְּיָדַיִם כִּי בֵּית
עוֹלָם הוּא בַּמָּרוֹם׃ <strong><span class=c>2</span></strong> כִּי פֹה בְּבָתֵּי הַנֶּפֶשׁ נֶאֱנָחִים
אֲנָחְנוּ וְשֹׁאֲפִים לְהִתְלוֹנֵן בְּצֵל הַמָּעוֹן הָעֶלְיוֹן׃ <strong><span class=c>3</span></strong>
וְאִם נִתְלוֹנֵן שָׁם לֹא נִהְיֶה עוֹד כְּעֵירֻמִּם מִבְּלִי מַחְסֶה׃ <strong><span class=c>4</span></strong>
כִּי כָל-עוֹד נִתְגּוֹרֵר פֹּה בְּבָתֵּי הַנֶּפֶשׁ אֲנַחְנוּ מְסֻבָּלִים
וְנֶאֱנָקִים וְלֹא לַחֲלִיפַת חֲלִיצָתֵנוּ אֲנַחְנוּ מִתְאַוִּים כִּי
אִם-לִהְיוֹת מְלֻבָּשִׁים לְבַעֲבוּר יְבֻלַּע הַמָּוֶת בְּמוֹ-הַחַיִּים׃ <strong><span class=c>5</span></strong>
וְהָאֱלֹהִים הוּא אֲשֶׁר הֲכִינָנוּ לְכָל-זֹאת וְאֶת-רוּחוֹ נָתַן לְעֵרָבוֹן
לָנוּ׃ <strong><span class=c>6</span></strong> וּבְזֹאת אֲנַחְנוּ סְמוּכִים תָּמִיד וְגַם-יֹדְעִים כִּי
כָל-עוֹד אֲשֶׁר נִשְׁכֹּן בַּגְּוִיָּה נִשְׁכֹּן כְּמוֹ גֹלִים מֵעַל פְּנֵי
הָאָדוֹן׃ <strong><span class=c>7</span></strong> כִּי בָאֱמוּנָה אָנוּ הֹלְכִים וְלֹא לְמַרְאֵה עֵינָיִם׃
<strong><span class=c>8</span></strong> וְיֶשׁ-לָנוּ עַל-מִי לְהִסָּמֵךְ וְתַאֲוַת לִבֵּנוּ גְדֹלָה
לְהַרְחִיק נְדֹד מִן-הַגְּוִיָּה וּלְהִתְלוֹנֵן בְּצֵל הָאָדוֹן׃ <strong><span class=c>9</span></strong>
עַל-כֵּן נִתְאַמֵּץ אִם-מִקָּרוֹב אוֹ-מֵרָחוֹק לִהְיוֹת לוֹ לְרָצוֹן׃ <strong><span class=c>10</span></strong>
כִּי כֻלָּנוּ מִתְעַתְּדִים לַעֲמֹד לִפְנֵי כִסֵּא מִשְׁפַּט הַמָּשִׁיחַ
לָקַחַת אִישׁ אִישׁ כְּמַעֲשֵׂהוּ אֲשֶׁר עָשָׂה בְּעוֹדוֹ בִּבְשָׂרוֹ אִם-טוֹב
וְאִם-רָע׃ <strong><span class=c>11</span></strong> וְאַחֲרֵי אֲשֶׁר יִרְאַת יְהוָֹה לְנֶגֶד עֵינֵינוּ
נְפַתֶּה אֶת-בְּנֵי הָאָדָם לְיִרְאָה אֹתוֹ וּבְיִשְׁרַת לְבָבֵנוּ יְדֻעִים
אֲנַחְנוּ לֵאלֹהִים אוֹחִילָה כִי כֵן יְדֻעִים אֲנַחְנוּ גַּם-לָכֶם׃ <strong><span class=c>12</span></strong>
וְלֹא בָאנוּ בְזֹאת לְרוֹמֵם נַפְשֵׁנוּ לִפְנֵיכֶם עוֹד הַפָּעַם כִּי
אִם-לָשִׂים לָכֶם יָדַיִם לְהִתְפָּאֵר בָּנוּ וְלָתֵת לָכֶם פִּתְחוֹן פֶּה
נֶגֶד הַמִּתְפָּאֲרִים לָעֵינַיִם וְלַלֵּבָב אֵין מְאוּמָה׃ <strong><span class=c>13</span></strong> וְאַף
אִם-נֶחְשַׁבְנוּ כְמִשְׁתּוֹלְלִים כֵּן הָיִינוּ לֵאלֹהִים וְאִם כִּמְחֻכָּמִים
כֵּן הָיִינוּ לָכֶם׃ <strong><span class=c>14</span></strong> כִּי-אַהֲבַת הַמָּשִׁיחַ חָזְקָה עָלֵינוּ
לְהוֹצִיא מִשְׁפָּט כָּזֶה אִם-אֶחָד מֵת בְּעַד כֻּלָּם אָז כֻּלָּם כְּמֵתִים
נֶחְשָׁבוּ׃ <strong><span class=c>15</span></strong> וְהוּא מֵת בְּעַד כֻּלָּם לְמַעַן יִחְיוּ כֻלָּמוֹ
לֹא לְנַפְשָׁם כִּי אִם-לוֹ אֲשֶׁר מֵת וְקָם בַּעֲדָם׃ <strong><span class=c>16</span></strong> עַל-כֵּן
מֵעַתָּה לֹא-נֵדַע עוֹד אִישׁ לְפִי בְשָׂרוֹ וְאַף הַמָּשִׁיחַ אִם-יְדַעֲנֻהוּ
לְפִי בְּשָׂרוֹ לֹא-נֵדָעֵהוּ עוֹד עָתָּה׃ <strong><span class=c>17</span></strong> כִּי מִי לַמָּשִׁיחַ
בְּרִיאָה חֲדָשָׁה הוּא קַדְמֹנִיּוֹת חָלְפוּ וְהִנֵּה הַכֹּל חָדָשׁ הוּא׃ <strong><span class=c>18</span></strong>
וכָל-זֹאת מִיַּד אֱלֹהִים אֲשֶׁר נְתָנָנוּ לְהִתְרַצּוֹת אֵלָיו בַּמָּשִׁיחַ
וַעֲבֹדַת הַסְּלִיחָה הַזֹּאת שָׂם עָלֵינוּ׃ <strong><span class=c>19</span></strong> כִּי הֵן אֱלֹהִים
הָיָה בְּיֵשׁוּעַ הַמָּשִׁיחַ לִסְלֹחַ לִבְנֵי הָעוֹלָם וְלֹא-לִזְכֹּר לָהֶם
אֶת-חַטֹּאתֵיהֶם וְתוֹרַת הַסְּלִיחָה הַזֹּאת הִפְקִיד בְּיָדֵינוּ׃ <strong><span class=c>20</span></strong>
וְאִם כֵּן אֵפוֹא מְלִיצֵי הַמָּשִׁיחַ אֲנָחְנוּ כְּמוֹ אִם-אֱלֹהִים מִתְחַנֵּן
אֲלֵיכֶם עַל-פִּינוּ אֲנַחְנוּ מְחַלִּים אֶת-פְּנֵיכֶם בְּשֵׁם הַמָּשִׁיחַ
הִתְרַצּוּ-נָא אֶל-הָאֱלֹהִים׃ <strong><span class=c>21</span></strong> הוּא אֲשֶׁר לֹא-יָדַע חַטָּאת
אֹתוֹ עָשָׂה לְחַטָּאת בַּעֲדֵנוּ לְמַעַן נִהְיֶה אֲנַחְנוּ בוֹ לְצִדְקַת
אֱלֹהִים׃</p>

<p><strong><span class=g>ו</span></strong>&nbsp;&nbsp;&nbsp; <strong><span class=c>1</span></strong> וַאֲנַחְנוּ כְּעֹשִׂים עִמּוֹ בִּמְלַאכְתּוֹ מְבַקְשִׁים מִכֶּם
אַל-נָא תִשְׂאוּ חֶסֶד-אֵל לָרִיק׃ <strong><span class=c>2</span></strong> כִּי הוּא אֹמֵר בְּעֵת רָצוֹן
עֲנִיתִיךָ וּבְיוֹם יְשׁוּעָה עֲזַרְתִּיךָ הִנֵה עַתָּה עֵת רָצוֹן הִנֵּה
עַתָּה יוֹם יְשׁוּעָה׃ <strong><span class=c>3</span></strong> וְלֹא נִתֵּן מִכְשֹׁל לִפְנֵי-כֹל
פֶּן-תֵּחָשֵׁב עֲבֹדָתֵנוּ לְשִׁמְצָה׃ <strong><span class=c>4</span></strong> אוּלָם בְּכָל-מַעֲמָד
נַעֲמֹד לְעֵינֵי הָרֹאִים כִּמְשָׁרְתֵי-אֵל בְּרֹב עֹצֶר רוּחַ בְּלַחַץ
בְּמָצוֹק וּבְחֹסֶר כֹּל׃ <strong><span class=c>5</span></strong> בְּמַהֲלֻמּוֹת בְּבָתֵּי כְלָאִים
בִּמְהוּמוֹת בִּתְלָאוֹת בִּבְלִי-שֵׁנָה בַּלַּיְלָה וּבְהִתְעַנּוֹת בַּיּוֹם׃ <strong><span class=c>6</span></strong>
בְּבֹר לֵב בְּאוֹר הַדַּעַת וּבְאֹרֶךְ רוּחַ בַּחֲנִינָה בְּרוּחַ הַקֹּדֶשׁ
וּבְאַהֲבָה בְּלֹא לֵב וָלֵב׃ <strong><span class=c>7</span></strong> בְּדִברֵי אֱמֶת בִּגְבוּרַת אֱלֹהִים
וּבִכְלִי נֵשֶׁק הַצְּדָקָה מִיָּמִין וּמִשְּׂמֹאל׃ <strong><span class=c>8</span></strong> בְּכָבוֹד
וּבְקָלוֹן בְּדִבָּה רָעָה וּבְשֵׁמַע תְּהִלָּה כְּמַתְעִים וְנֶאֱמָנִים׃ <strong><span class=c>9</span></strong>
כִּבְנֵי בְלִי-שֵׁם וְאַנְשֵׁי שֵׁם כְּמֵתִים וְהִנֵּה אֲנַחְנוּ חַיִּים
כְּמֻכִּים וְלֹא מוּמָתִים׃ <strong><span class=c>10</span></strong> כְּנֶעֱצָבִים וּשְׂמֵחִים תָּמִיד
כְּרָשִׁים וּמַעֲשִׁירֵי רַבִּים כְּאֵין לָהֶם מְאוּמָה וְיֵשׁ לָהֶם כֹּל׃ <strong><span class=c>11</span></strong>
וְאַתֶּם יוֹשְׁבֵי קֹרִנְתּוֹס פִּינוּ פָתַחְנוּ לָכֶם אַף לִבֵּנוּ רָחָב׃ <strong><span class=c>12</span></strong>
לֹא-צַר הוּא מֵהָכִיל אֶתְכֶם אַךְ מֵעֵיכֶם וְרַחֲמֵיכֶם צָרוּ מֵהָכִיל
אֹתָנוּ׃ <strong><span class=c>13</span></strong> וַאֲנִי כְּמוֹ אֶל-בָּנִים אֲנִי מְדַבֵּר הָשִׁיבוּ
גְמוּל וְהַרְחִיבוּ לִבְּכֶם גַּם-אַתֶּם׃ <strong><span class=c>14</span></strong> אַל-תִּצָּמְדוּ לִמְהָרְסֵי
אֱמוּנָה לִמְשֹׁךְ עִמָּם בְּעֹל אֶחָד כִּי מַה אַחֲוָה בֵּין צֶדֶק לָרֶשַׁע
וּמַה בְּרִית בֵּין אוֹר לַחֹשֶׁךְ׃ <strong><span class=c>15</span></strong> בַּמֶּה יִשְׁוֶה הַמָּשִׁיחַ
לִבְלִיָּעַל אוֹ מֶה חֵלֶק לְשֹׁמֵר אֱמוּנָה עִם-מְהָרֵס אֱמוּנָה׃ <strong><span class=c>16</span></strong>
מַה-קֶּשֶׁר לְהֵיכַל אֱלֹהִים עִם-אֱלִילִים כִּי-אֲנַחְנוּ הֵיכַל אֱלֹהִים
חַיִּים כַּאֲשֶׁר אָמַר הָאֱלֹהִים וְשָׁכַנְתִּי בְתוֹכָם וְהִתְהַלַּכְתִּי
בְתוֹכָם וְהָיִיתִי לָהֶם לֵאלֹהִים וְהֵם יִהְיוּ-לִי לְעָם׃ <strong><span class=c>17</span></strong>
עַל-כֵּן צְאוּ מִתּוֹכָם וְהִבָּרוּ נְאֻם-יְהוָֹה וְטָמֵא אַל-תִּגָּעוּ וַאֲנִי
אֲקַבֵּל אֶתְכֶם׃ <strong><span class=c>18</span></strong> וְהָיִיתִי לָכֶם לְאָב וְאַתֶּם תִּהְיוּ-לִי
לְבָנִים וּלְבָנוֹת נְאֻם-יְהוָֹה צְבָאוֹת׃</p>

<p><strong><span class=g>ז</span></strong>&nbsp;&nbsp;&nbsp; <strong><span class=c>1</span></strong> לָכֵן יְדִידִים בִּהְיוֹת לָנוּ הַבְטָחוֹת אֵלֶּה נְטַהֵר
נַפְשֵׁנוּ מִכָּל-טֻמְאַת בָּשָׂר וָרוּחַ וְנַעֲלֶה בַקֹּדֶשׁ בְּיִרְאַת אֱלֹהִים׃
<strong><span class=c>2</span></strong> שָׂאוּנוּ-נָא לֹא עָשַׁקְנוּ לֹא חִבַּלְנוּ וְלֹא עָקַבְנוּ אִישׁ׃
<strong><span class=c>3</span></strong> וְלֹא לְהַאֲשִׁימְכֶם אֲנִי מְדַבֵּר כִּי הֲלֹא קִדַּמְתִּי לֵאמֹר
כִּי שְׁמוּרִים אַתֶּם בְּלִבֵּנוּ גַּם-בַּמָּוֶת גַּם-בַּחַיִּים׃ <strong><span class=c>4</span></strong>
אֲרֶשֶׁת שְׂפָתַי נִמְרְצָה אֲלֵיכֶם וְאֶתְפָּאֵר בָּכֶם עַד-מְאֹד
וּבְכָל-צָרָתֵנוּ מָלֵאתִי נֹחַם וְדֵי שְׂמָחוֹת שָׂבָעְתִּי׃ <strong><span class=c>5</span></strong> כִּי
בְּבֹאֵנוּ מַקְדּוֹנְיָא לֹא-הָיָה שָׁלוֹם בִּבְשָׂרֵנוּ כִּי אִם-צָרָה
מִכָּל-עֵבֶר מִחוּץ חֶרֶב וּמֵחֲדָרִים אֵימָה׃ <strong><span class=c>6</span></strong> אַךְ זֹקֵף
כְּפוּפִים אֱלֹהִים אֲשֶׁר סָמַךְ לָנוּ בְּיַד טִיטוֹס בְּבֹאוֹ׃ <strong><span class=c>7</span></strong>
וְלֹא בְּבֹאוֹ בִּלְבָד כִּי אִם-גַּם בְּתַנְחוּמִים אֲשֶׁר מָצָא בֵינֵיכֶם
בְּהַגִּידוֹ לָנוּ אֶת-חֵשֶׁק לִבְּכֶם אֶת-יְגוֹנְכֶם וְאֶת-קִנְאַתְכֶם לִי
אֲשֶׁר עַל-כֵּן הוֹסִיף שִׂמְחָה בְּלִבִּי׃ <strong><span class=c>8</span></strong> וְאִם גַּם-הֶעֱצַבְתִּי
אֶתְכֶם בְּאִגַּרְתִּי לֹא אֶנָּחֵם עַתָּה אַף כִּי-נִחַמְתִּי אָז בִּרְאֹתִי
כִּי-הָאִגֶּרֶת הַהִיא הֶעֱצִיבָה אֶתְכֶם לִזְמָן מָה׃ <strong><span class=c>9</span></strong> וְעַתָּה
אֲנִי שָׂמֵחַ לֹא עַל-עָצְבְּכֶם כִּי אִם-עַל-עָצְבְּכֶם לִתְשׁוּבָה אַחֲרֵי
אֲשֶׁר נֶעֱצַבְתֶּם לְפִי רְצוֹן אֱלֹהִים לִבְלִי הֱיוֹת לָכֶם כָּל-נֶזֶק
עַל-יָדֵנוּ׃ <strong><span class=c>10</span></strong> כִּי הָעֹצֶב לְפִי רְצוֹן אֱלֹהִים מוֹלִיךְ
לִתְשׁוּבָה וְלִתְשׁוּעָה אֲשֶׁר עַל-זֹאת לֹא יִנָּחֵם אִישׁ אַךְ עֹצֶב
לְפִי-דֶרֶךְ הָעוֹלָם יוֹלִיךְ לַמָּוֶת׃ <strong><span class=c>11</span></strong> הֲלֹא תִרְאוּ פְרִי
עָצְבְּכֶם אֲשֶׁר כִּרְצוֹן אֱלֹהִים כִּי עוֹרֵר אֶתְכֶם לִשְׁקֹד
עַל-דְּבָרֵינוּ אַף לְהִצְטַדֵּק וְאַף לְהִתְקַצֵּף אַף לְיִרְאָה וְאַף
לְאַהֲבָה אַף לְקִנְאָה וְאַף לִנְקָמָה הוֹכַחְתֶּם כִּי-נְקִיִּים הֱיִיתֶם
מִכֹּל וָכֹל בָּעִנְיָן הַהוּא׃ <strong><span class=c>12</span></strong> וְעַל-כֵּן כַּאֲשֶׁר כָּתַבְתִּי
אֲלֵיכֶם לֹא כָתַבְתִּי בַּעֲבוּר זֶה אֲשֶׁר עָשָׂה אֶת-הָרָעָה וְלֹא בַּעֲבוּר
זֶה אֲשֶׁר סָבַל אֶת-הָרָעָה כִּי אִם-בַּעֲבוּר הַרְאֹתְכֶם כַּמָּה אַתֶּם
חֲרֵדִים עָלֵינוּ לִפְנֵי הָאֱלֹהִים׃ <strong><span class=c>13</span></strong> וּבַעֲבוּר-זֹאת
תַּנְחוּמִים יְשַׁעַשְׁעוּ נַפְשֵׁנוּ בְּתַנְחוּמֹתֵיכֶם וְרֹב שְׂמָחוֹת
שָׂבַעְנוּ בְּשִׂמְחַת טִיטוֹס אֲשֶׁר כֻּלְּכֶם יַחְדָּו הֵנַּחְתֶּם
אֶת-רוּחוֹ׃ <strong><span class=c>14</span></strong> וַאֲנִי לֹא אֵבוֹשׁ מֵאֲשֶׁר הִלַּלְתִּיכֶם לְפָנָיו
כִּי כַּאֲשֶׁר כָּל-דְּבָרֵינוּ אֲלֵיכֶם דִּבְרֵי אֱמֶת הֵם כֵּן הוּקַם דְּבַר
הַתְּהִלָּה אֲשֶׁר הִלַּלְתִּיכֶם לִפְנֵי טִיטוֹס׃ <strong><span class=c>15</span></strong> וְגַם-הוּא
נִכְמְרוּ רַחֲמָיו אֲלֵיכֶם יֶתֶר מְאֹד וַיִּזְכֹּר כִּי כֻלְּכֶם יַחְדָּו
הִקְשַׁבְתֶּם לְקוֹלוֹ וְכִי קִבַּלְתֶּם אֹתוֹ בְּיִרְאָה וּבַחֲרָדָה׃ <strong><span class=c>16</span></strong>
וַאֲנִי שָׂמֵחַ כִּי בְכָל-דָּבָר לִבִּי בָכֶם בָּטוּחַ׃</p>

<p><strong><span class=g>ח</span></strong>&nbsp;&nbsp;&nbsp; <strong><span class=c>1</span></strong> וְהִנְנוּ מוֹדִיעִים אֶתְכֶם אַחִים כִּי גָבַר חֶסֶד אֵל
עַל-קְהִלוֹת מַקְדּוֹנְיָא׃ <strong><span class=c>2</span></strong> כִּי כַּאֲשֶׁר הִגְדִּיל כּוּר צָרָתָם
כֵּן גָּדְלָה שִׂמְחָתָם וְרֹב עָנְיָם הִרְבָּה שִׁפְעַת נִדְבָתָם׃ <strong><span class=c>3</span></strong>
וַאֲנִי עֵד הִנֵּנִי כִּי לְפִי-עֵרֶךְ כֹּחָם אוֹ גַם-יֶתֶר מִדֵּי-כֹחָם
כִּנְדִיבֵי לֵב׃ <strong><span class=c>4</span></strong> בִּקְשׁוּ מִמֶּנּוּ בְּתַחֲנוּנִים רַבִּים
עַל-דְּבַר נִדְבָתָם זֶה חַסְדָּם וְחֵלֶק עֲבֹדָתָם לַקְּדוֹשִׁים׃ <strong><span class=c>5</span></strong>
וְגַם-עָשׂוּ יֶתֶר מֵאֲשֶׁר קִוִּינוּ כִּי בַתְּחִלָּה הִקְדִּישׁוּ נַפְשָׁם
לַאֲדֹנֵינוּ וְלָנוּ בִּרְצוֹן הָאֱלֹהִים׃ <strong><span class=c>6</span></strong> וּלְפִי-זֹאת
בִּקַּשְׁנוּ מֵאֵת טִיטוֹס כַּאֲשֶׁר הֵחֵל מֵאָז כֵּן יְכַלֶּה מַעֲשֵׂה הַחֶסֶד
הַזֶּה בָּכֶם׃ <strong><span class=c>7</span></strong> וְהִנֵּה כַּאֲשֶׁר חֵלֶק רַב לָכֶם בַּכֹּל
בֶּאֱמוּנָה בְּתוֹרָה וּבְדַעַת בְּכָל-מַאֲמַצֵּי כֹחַ וּבְאַהֲבָה אֲשֶׁר תֶּאֱהָבֻנוּ
כֵּן תַּרְבּוּ חֶלְקְכֶם גַּם-בַּחֶסֶד הַזֶּה׃ <strong><span class=c>8</span></strong> וְלֹא כִדְבַר
מִצְוָה אֲנִי אֹמֵר כִּי אִם-לְנַסֹּתְכֶם בְּמַאֲמַצֵּי כֹחַ אֲחֵרִים לִרְאוֹת
אִם-אַהֲבַתְכֶם זַכָּה׃ <strong><span class=c>9</span></strong> כִּי-יְדַעְתֶּם אֶת-חֶסֶד יֵשׁוּעַ
הַמָּשִׁיחַ אֲדֹנֵינוּ כִּי עָשִׁיר הָיָה וַיְהִי לְרָשׁ לְמַעַנְכֶם אֲשֶׁר
עֵקֶב רִישׁוֹ תַּעֲשִׁירוּ׃ <strong><span class=c>10</span></strong> וַאֲנִי מְחַוֶּה דַעְתִּי בַדָּבָר
הַזֶּל לְהוֹעִיל לָכֶם אַחֲרֵי אֲשֶׁר הַחִלֹּתֶם זֶה שָׁנָה לֹא רַק לַעֲשׂוֹת
חֶסֶד כִּי אִם-גַּם לַעֲשׁתוֹ בְּחֵפֶץ לֵב׃ <strong><span class=c>11</span></strong> וְעַתָּה הַשְׁלִימוּ
אֶת-הַמַּעֲשֶׂה וְכַלּוּ אֶת-הַמְלָאכָה לְפִי רוּחֲכֶם הַנְּדִיבָה כַּאֲשֶׁר
תִּמְצָא יֶדְכֶם׃ <strong><span class=c>12</span></strong> כִּי אִישׁ אֲשֶׁר רוּחוֹ נְדִיבָה יִהְיֶה
לְרָצוֹן כְּפִי אֲשֶׁר יֶשׁ-לְאֵל יָדוֹ וְלֹא-כְפִי אֲשֶׁר אֵין-לְאֵל יָדוֹ׃ <strong><span class=c>13</span></strong>
כִּי לֹא לִרְוָחָה לַאֲחֵרִים וּלְמַעֲמָסָה עֲלֵיכֶם דְּבָרָי׃ <strong><span class=c>14</span></strong>
כִּי אִם-בְּקַו הַשָּׁוֶה הַיּוֹם יִתְרָה לָכֶם לְמַלֵּא מַחְסֹרָם וּלְעֵת
אַחֶרֶת יִתְרָתָם תִּהְיֶה לְמַלֵּא מַחְסֹרְכֶם לְמַעַן יִהְיֶה קַו שָׁוֶה׃ <strong><span class=c>15</span></strong>
כַּכָּתוּב וְלֹא הֶעְדִּיף הַמַּרְבֶּה וְהַמַּמְעִיט לֹא הֶחְסִיר׃ <strong><span class=c>16</span></strong>
וַאֲנִי אוֹדֶה אֶת-אֱלֹהִים אֲשֶׁר נָתַן בְּלֵב טִיטוֹס לָחוּשׁ לָכֶם כָּזֹאת׃ <strong><span class=c>17</span></strong>
כִּי לֹא רַק אֶת-פְּקֻדָּתֵנוּ שָׁמָר כִּי אִם-רַב פְּעָלִים הַזֶּה הָלַךְ
אֲלֵיכֶם מֵרְצוֹן נַפְשׁוֹ׃ <strong><span class=c>18</span></strong> וַנִּשְׁלַח עִמּוֹ אֶת-אָחִינוּ
אֲשֶׁר נוֹדַע לִתְהִלָּה בַּבְּשׁרָה בְּכָל-הַקְּהִלּוֹת׃ <strong><span class=c>19</span></strong>
וּמִלְּבַד זֹאת נִבְחַר גַּם-הוּא מֵאַנְשֵׁי הַקְּהִלּוֹת לָלֶכֶת עִמָּנוּ
בַּעֲבֹדָתֵנוּ לֶאֱסֹף הַנְּדָבוֹת לִכְבוֹד אֲדֹנֵינוּ וְלַעֲזָר-לָנוּ׃ <strong><span class=c>20</span></strong>
וְאַף גַּם-לְהַרְחִיק מֵעָלֵינוּ דִּבָּה רָעָה עַל-דְּבַר הַכֶּסֶף הָרָב אֲשֶׁר
אָסַפְנוּ בַּעֲבֹדָתֵנוּ׃ <strong><span class=c>21</span></strong> כִּי-חַשְׁנוּ לְהַשְׁגִּיחַ מַה-טּוֹב
גַּם-בְּעֵינֵי הָאָדוֹן וְגַם-בְּעֵינֵי בְנֵי-אָדָם׃ <strong><span class=c>22</span></strong> וַנִּשְׁלַח
עִמָּהֶם אֶת-אָחִינוּ אִישׁ אַמִּיץ כֹּחַ אֲשֶׁר בָּחַנּוּ אֹתוֹ פְּעָמִים
רַבּוֹת בִּדְרָכִים שֹׁנִים וְעַתָּה הוֹסִיף אֹמֶץ לִבּוֹ בְּבִטְחוֹנוֹ בָכֶם
כִּי רַב הוּא׃ <strong><span class=c>23</span></strong> וְהִנֵּה עַל-דְּבַר טִיטוֹס חָבֵר הוּא לִי
וְתֹמֵךְ יָדִי בַּעֲבֹדָתִי בְּקִרְבְּכֶם וְכֵן עַל-דְּבַר אַחֵינוּ הֲלֹא הֵם
שְׁלוּחֵי הַקְּהִלּוֹת לִכְבוֹד מְשִׁיחֵנוּ׃ <strong><span class=c>24</span></strong> עַל-כֵּן תְּחַוּוּ
עֵדוּת אַהֲבַתְכֶם לָהֶם וַאֲשֶׁר גַּם-נִתְפָּאֵר בָּכֶם נֶגֶד פְּנֵי
הַקְּהִלּוֹת׃</p>

<p><strong><span class=g>ט</span></strong>&nbsp;&nbsp;&nbsp; <strong><span class=c>1</span></strong> אָמְנָם עַל-דְּבַר מִשְׁמַרְתֵּנוּ לְכַלְכֵּל אֶת-הַקְּדוֹשִׁים
אַךְ-לְמוֹתָר לִי לִכְתֹּב אֲלֵיכֶם׃ <strong><span class=c>2</span></strong> כִּי יָדַעְתִּי נִדְבַת
לִבְּכֶם אֲשֶׁר הָיְתָה לִתְהִלָּה בְּפִי מֵאָז לִפְנֵי קְהַל מַקְדּוֹנְיָא
לֵאמֹר כִּי זֶה שָׁנָה אֲשֶׁר אֲכַיָּא נָכוֹן לִבָּהּ לְהִתְנַדֵּב וְכִי
גַּם-קִנְאַתְכֶם עוֹרְרָה לֵב רַבִּים׃ <strong><span class=c>3</span></strong> אֲבָל שָׁלַחְתִּי אֲלֵיכֶם
אֶת-הָאַחִים לְמַעַן לֹא תִהְיֶה תְהִלַּתְכֶם בְּפִי בַּדָּבָר הַזֶּה לָרִיק
וּלְמַעַן תִּהְיוּ נְכֹנִים כַּאֲשֶׁר אָמָרְתִּי׃ <strong><span class=c>4</span></strong> כִּי
אִם-יָבוֹאוּ אַנְשֵׁי מַקְדּוֹנְיָא עִמִּי וְיִמְצְאוּ כִּי אֵינְכֶם נְכֹנִים
אֵינֶנִּי אֹמֵר כִּי אַתֶּם תֵּבשׁוּ אַךְ אֲנַחְנוּ הֲלֹא נֵבוֹשׁ
מִמִּבְטָחֵנוּ׃ <strong><span class=c>5</span></strong> עַל-כֵּן חָשַׁבְתִּי כִּי עָלַי הַדָּבָר לְהָעִיר
אֶת-הָאַחִים לְקַדֵּם לָבוֹא אֲלֵיכֶם לְהָכִין מִסַּת נִדְבַת יֶדְכֶם
כִּמְדֻבָּר מֵאָז לִהְיוֹת עֲרוּכָה כְּמִסַּת יַד נָדִיב וְלֹא כְיַד כִּילַי׃ <strong><span class=c>6</span></strong>
כִּי הִנֵּה הַזֹּרֵעַ זֶרַע רָזֶה יִקְצֹר רָזוֹן וְהַזֹּרֵעַ בְּיַד נְדִיבָה
יִקְצֹר נְדִיבוֹת׃ <strong><span class=c>7</span></strong> כָּל-אִישׁ יִתֵּן כַּאֲשֶׁר יִדְּבֶנּוּ לִבּוֹ
לֹא בְעַיִן רָעָה וְלֹא בְאֹנֶס כִּי הַנֹּתֵן בְּלֵב טוֹב יֶאֱהַב אֹתוֹ
אֱלֹהִים׃ <strong><span class=c>8</span></strong> וְיַד אֱלֹהִים מַשֶּׂגֶת לִשְׁפֹּת לָכֶם כָּל-חָסֶד
לְמַלֵּא דֵי מַחְסֹרְכֶם כָּל-הַיָּמִים וְלָתֵת לָכֶם חַיִל לַעֲשׂוֹת
כָּל-טוֹב׃ <strong><span class=c>9</span></strong> כַּכָּתוּב פִּזַּר נָתַן לָאֶבְיוֹנִים צִדְקָתוֹ
עֹמֶדֶת לָעַד׃ <strong><span class=c>10</span></strong> וְהַנֹּתֵן זֶרַע לַזֹּרֵעַ וְלֶחֶם לָאֹכֵל כֹּה
יִתֵּן וְכֹה יוֹסִף לָכֶם אֶת-זַרְעֲכֶם וְאֶת-פְּרִי צִדְקַתְכֶם יַרְבֶּה׃ <strong><span class=c>11</span></strong>
כִּי תִתְבָּרֲכוּ בַכֹּל בְּכָל-מַעֲשֵׂה נְדִיבוֹת לְהַשְׁמִיעַ תְּהִלַּת
אֱלֹהִים עַל-יָדֵינוּ׃ <strong><span class=c>12</span></strong> כִּי-עֲבֹדַת הַצְּדָקָה הַזֹּאת לֹא לְבַד
מַחְסוֹר הַקְּדוֹשִׁים תְּמַלֵּא כִּי אִם-גַּם-תִּפְתַּח פִּי רַבִּים לְהוֹדוֹת
לַאלֹהִים׃ <strong><span class=c>13</span></strong> וּבְמַעֲשֶׂה הַצְּדָקָה הַזֹּאת יִתְּנוּ לֵאלֹהִים
כָּבוֹד עַל-אֲשֶׁר נִכְנַע לִבְּכֶם לְקַבֵּל עֲלֵיכֶם בְּשׁרַת הַמָּשִׁיחַ
וְעַל-נִדְבַת יֶדְכֶם לְאוֹת אַחֲוָה לָהֶם וּלְכָל-אֶבְיוֹנֵי אָדָם׃ <strong><span class=c>14</span></strong>
וְהֵם יִתְפַּלְלוּ בַעַדְכֶם כִּי נַפְשָׁם דָּבְקָה בְנַפְשְׁכֶם בַּעֲבוּר
חֶסֶד אֵל אֲשֶׁר גָּבַר עֲלֵיכֶם׃ <strong><span class=c>15</span></strong> בָּרוּךְ הוּא אֱלֹהִים הַנֹּתֵן
לָנוּ מַתָּן עָצוּם מִסַּפֵּר׃</p>

<p><strong><span class=g>י</span></strong>&nbsp;&nbsp;&nbsp; <strong><span class=c>1</span></strong> וַאֲנִי פוֹלוֹס בְּנֹעַם מְשִׁיחֵנוּ וּבְעַנְוָתוֹ הִנְנִי דֹרֵשׁ
מִכֶּם לַאֲשֶׁר פָּנִים בְּפָנִים שָׁפֵל הָיִיתִי לִפְנֵיכֶם וּמֵרָחוֹק יָצָא
עָתָק מִפִּי׃ <strong><span class=c>2</span></strong> וְלָזֹאת אֲנִי דֹרֵשׁ מִכֶּם אַל-תִּתְּנוּ לִי
תֹאֲנָה בְּבוֹאִי לְהוֹצִיא עָתָק מִפִּי בֶּעֱזוּז לִבִּי כַּאֲשֶׁר מִתְעַתֵּד
אֲנִי לִקְרַאת אֵלֶּה הָאֹמְרִים כִּי חַיֵּי בְשָׂרִים חַיֵּינוּ׃ <strong><span class=c>3</span></strong>
כִּי בְחַיֵּי בְשָׂרֵנוּ לֹא כְדֶרֶךְ בָּשָׂר וְדָם נֵצֵא לִקְרַאת נָשֶׁק׃ <strong><span class=c>4</span></strong>
כִּי גַם-כְּלֵי נִשְׁקֵנוּ אֵינָם כְּלֵי בָשָׂר כִּי אִם-חֲזָקִים לֵאלֹהִים
לַהֲרֹס מִבְצָרִים׃ <strong><span class=c>5</span></strong> לְהָפֵר מַחְשְׁבוֹת עֲרוּמִים לְהַשְׁפִּיל
כָּל-גֵּאֶא אֲשֶׁר יִגְאֶה עַל-דַּעַת אֱלֹהִים וּלְהֹלִיךְ כָּל-לֵב בַּשְּׁבִי
לְהַכְנִיעוֹ לִפְנֵי הַמָּשִׁיחַ׃ <strong><span class=c>6</span></strong> וּנְכֹנִים אֲנַחְנוּ לָבֹא
בְמִשְׁפָּט עִם כָּל-הַמֵּאֲנִים לִשְׁמֹעַ אִם רַק-אַתֶּם תָּשִׂימוּ שְׁכֶם
אֶחָד׃ <strong><span class=c>7</span></strong> הֲתִשְׁפְּטוּ לְמַרְאֵה עָיִן מִי הוּא אֲשֶׁר סָמוּךְ
לִבּוֹ כִּי לַמָּשִׁיחַ הוּא יָשׁוּב יִתְבּוֹנֵן בְּנַפְשׁוֹ כִּי-כַאֲשֶׁר הוּא
לַמָּשִׁיחַ כֵּן גַּם-אֲנָחְנוּ לַמָּשִׁיחַ׃ <strong><span class=c>8</span></strong> וְגַם לֹא אֵבוֹשׁ אִם
אוֹסִיף עוֹד לְהִתְהַלֵּל בַּשִּׁלְטוֹן אֲשֶׁר נָתַן-לָנוּ אֲדֹנֵינוּ לִבְנוֹת
אֶתְכֶם וְלֹא לִפְרוֹץ בָּכֶם׃ <strong><span class=c>9</span></strong> אַךְ לֹא יַחְשְׁבֵנִי אִישׁ
כְּמַחֲרִיד אֶתְכֶם בְּאִגְּרוֹת׃ <strong><span class=c>10</span></strong> בַּעֲבוּר הָאֹמְרִים עָלַי
הִנֵּה אִגְּרוֹתָיו נִכְבָּדוֹת וְקָשׁוֹת וּמַרְאֵה פָנָיו רַע וְנִיבוֹ
נִבְזֶה׃ <strong><span class=c>11</span></strong> כִּי הַחשֵׁב כָּזֹאת הֲלֹא יֵדַע כִּי-כִלְשׁוֹן
אִגַּרְתֵּנוּ מֵרָחוֹק כֵּן נִשְׁמֹר לַעֲשׂוֹת כַּאֲשֶׁר נָבוֹא פָּנִים
בְּפָנִים׃ <strong><span class=c>12</span></strong> כִּי לֹא נָעֹז לְהִתְחַשֵּׁב וּלְהִתְמַשֵּׁל
כַּאֲנָשִׁים הַמִּתְהַלְּלִים בְּמוֹ-פִיהֶם הֵן הֵמָּה חַסְרֵי לֵב הַמֹּדְדִים
נַפְשָׁם בְּמִדַּת נַפְשָׁם וְעֹרְכֵי עֶרְכָּם בְּעֶרְכָּם׃ <strong><span class=c>13</span></strong>
וַאֲנַחְנוּ לֹא נִתְהַלֵּל לִבְלִי-חֹק כִּי אִם-לְפִי קַו הַמִּדָּה אֲשֶׁר
חָלַק-לָנוּ אֱלֹהִים בַּמִּדָּה זוּ אֲשֶׁר תִּתְּנֵנוּ לָגֶשֶׁת אֲלֵיכֶם׃ <strong><span class=c>14</span></strong>
כִּי לֹא עָבַרְנוּ חֹק כְּאִלּוּ אֵין לָנוּ לָגֶשֶׁת אֲלֵיכֶם כִּי הֲלֹא
בִבְשׁרַת הַמָּשִׁיחַ כְּבָר קִדַּמְנוּ לְהַגִּיעַ עָדֵיכֶם׃ <strong><span class=c>15</span></strong>
וְלֹא נִתְהַלֵּל לִבְלִי-חֹק לִנְגֹּעַ בְּנַחֲלַת יְגִיעַת אֲחֵרִים אֲבָל
יֶשׁ-לָנוּ תִקְוָה כִּי-תִרְבֶּה אֱמוּנַתְכֶם וְכֵן יִגְדַּל כְּבוֹדֵנוּ בָכֶם
לְפִי קַו הַמִּדָּה כֻלָּהּ עַד-לְמַעְלָה רֹאשׁ׃ <strong><span class=c>16</span></strong> וְגַם-נְבַשֵּׂר
אֶת-הַבְּשׁרָה מִכֶּם וָהָלְאָה כִּי לֹא נָבוֹא לְהִתְהַלֵּל בַּחֲבָלִים
נָפְלוּ לַאֲחֵרִים׃ <strong><span class=c>17</span></strong> אַךְ הַמִּתְהַלֵּל יִתְהַלֵּל בַּיהוָֹה׃ <strong><span class=c>18</span></strong>
כִּי לֹא זֶה הוּא אֲשֶׁר פִּיו יְשַׁבְּחֶנּוּ נֶאֱמָן הוּא כִּי אִם-זֶה אֲשֶׁר
יְשַׁבְּחֶנּוּ פִּי יְהוָֹה׃</p>

<p><strong><span class=g>יא</span></strong>&nbsp;&nbsp;&nbsp; <strong><span class=c>1</span></strong> אַחֲלַי שָׂאוּנִי-נָא מְעַט בְּאִוַּלְתִּי אַךְ יָדַעְתִּי כִּי
נָשׁא תִּשָּׁאֻנִי׃ <strong><span class=c>2</span></strong> כִּי קִנֵּאתִי לָכֶם קִנְאַת אֱלֹהִים
וְיִעַדְתִּי אֶתְכֶם לָאִישׁ הוּא הַמָּשִׁיחַ אֲשֶׁר לְפָנָיו הִנְנִי
לְהַעֲמִידְכֶם כִּבְתוּלָה תַּמָּה׃ <strong><span class=c>3</span></strong> אַךְ יָרֵאתִי כִּי כַאֲשֶׁר
הִשִּׁיא הַנָּחָשׁ אֶת-חַוָּה בְּעָרְמָתוֹ כֵּן גַּם-אַתֶּם פֶּן-תָּסִירוּ
אֶת-לִבְּכֶם וְאֶת-תֻּמַּתְכֶם מֵאַחֲרֵי הַמָּשִׁיחַ׃ <strong><span class=c>4</span></strong> לוּ אִישׁ
הַבָּא אֲלֵיכֶם יַגִּיד לָכֶם יֵשׁוּעַ אַחֵר אֲשֶׁר לֹא הִגַּדְנוּ אוֹ כִי
תִקְחוּ רוּחַ אַחֶרֶת אֲשֶׁר לֹא-לְקַחְתֶּם אוֹ בְשׁרָה אַחֶרֶת אֲשֶׁר
לֹא-קִבַּלְתֶּם אָז תּוּכְלוּ לְהָכִיל דְּבָרָיו׃ <strong><span class=c>5</span></strong> אֲבָל
חָשַׁבְתִּי כִּי לֹא נֹפֵל אֲנִי מֵרָאשֵׁי הַשְּׁלִיחִים אַף לֹא בְּדָבָר
אֶחָד׃ <strong><span class=c>6</span></strong> אִם כַּעֲרַל שְׂפָתַיִם אֲנִי בְּמִדְבָּרִי לֹא-כֵן אֲנִי
בַּדָּעַת כִּי כָל-אֲשֶׁר בִּלְבָבִי הֲלֹא נוֹדַע לָכֶם בִּפְנֵי כָל-אָדָם׃ <strong><span class=c>7</span></strong>
הַחֵטְא חָטָאתִי כִּי הִשְׁפַּלְתִּי נַפְשִׁי לְמַעַן אַתֶּם תָּרִימוּ רֹאשׁ
כִּי הֵבֵאתִי לָכֶם בְּשׁרַת אֱלֹהִים בְּלֹא-כָסֶף׃ <strong><span class=c>8</span></strong> שַׁלּוֹתִי
קְהִלּוֹת אֲחֵרוֹת כִּי לָקַחְתִּי מֵהֶן שְׂכַר פְּעֻלָּתִי לַעֲבֹד אֶתְכֶם
חִנָּם׃ <strong><span class=c>9</span></strong> וּבִהְיוֹתִי עִמָּכֶם וָאֶחְסַר לֹא הֶלְאֵיתִי אִישׁ כִּי
דֵי מַחְסֹרִי מִלְאוּ הָאַחִים אֲשֶׁר בָּאוּ מִמַּקְדּוֹנְיָא וָאֶשְׁתַּמֵּר
מְאֹד מִהְיוֹת עֲלֵיכֶם לְמַשָּׂא וְכֵן אוֹסִיף לְהִשְׁתַּמֵּר׃ <strong><span class=c>10</span></strong>
כַּאֲשֶׁר הַמָּשִׁיחַ וַאֲמִתּוֹ לִי הוּא כֵּן לֹא תֵעָצֵר מִמֶּנִּי
תְּהִלָּתִי זוּ בִּגְלִילוֹת אֲכַיָּא׃ <strong><span class=c>11</span></strong> וְעַל-מַה-זֶּה
אֶשְׁתַּמָּר הַעַל אֲשֶׁר לֹא אָהַבְתִּי אֶתְכֶם הָאֱלֹהִים הוּא יוֹדֵעַ׃ <strong><span class=c>12</span></strong>
אַךְ כַּאֲשֶׁר עָשִׂיתִי כֵּן אוֹסִיף לַעֲשׂוֹת לְהַעֲבִיר תֹּאֲנָה
מִן-הַמְבַקְשִׁים תֹּאֲנָה לְמַעַן יוּכְלוּ לְהִתְחַשֵּׁב בִּתְהִלָּתָם
כָּמֹנוּ׃ <strong><span class=c>13</span></strong> כִּי אֲנָשִׁים כָּאֵלֶּה שְׁלִיחֵי שֶׁקֶר הֵם עֹשֵׂי
רְמִיָּה הַמִּתְחַפְּשִׂים לִשְׁלִיחֵי הַמָּשִׁיחַ׃ <strong><span class=c>14</span></strong> וְאֵין זֶה
פֶּלֶא אַחֲרֵי אֲשֶׁר גַּם-הַשָּׂטָן מִתְחַפֵּשׂ לְמַלְאַךְ אוֹר׃ <strong><span class=c>15</span></strong>
עַל-כֵּן לֹא דָבָר גָּדוֹל הוּא אִם יִתְחַפְּשׂוּ גַם-מְשָׁרְתָיו לִמְשָׁרְתֵי
צֶדֶק אֲשֶׁר בְּאַחֲרִיתָם מִפְּרִי מַעַלְלֵיהֶם יֹאכֵלוּ׃ <strong><span class=c>16</span></strong> וְעוֹד
אֲנִי אֹמֵר אַל-יַחְשְׁבֵנִי אִישׁ לֶאֱוִיל כִּי אִם-כֵּן אַף כֶּאֱוִיל שְׂאוּ
פָנַי וְאֶתְהַלֵּל מְעַט גַּם-אָנִי׃ <strong><span class=c>17</span></strong> אֵת אֲשֶׁר אֲנִי דֹבֵר לֹא
מִפִּי הָאָדוֹן הוּא כִּי אִם-דְּבָרַי כְּאֹחֵז בְּסִכְלוּת לַאֲשֶׁר סָמוּךְ
לִבִּי בִּתְהִלָּתִי׃ <strong><span class=c>18</span></strong> אַחֲרֵי אֲשֶׁר רַבִּים מִתְהַלְּלִים
כְּדֶרֶךְ בָּשָׂר וָדָם אֶתְהַלֵּל גַּם-אָנִי׃ <strong><span class=c>19</span></strong> כִּי תִשְׂאוּ
אֶת-הָאֱוִילִים בְּחֵפֶץ לֵב יַעַן חֲכָמִים אַתֶּם׃ <strong><span class=c>20</span></strong> כִּי הֲלֹא
תִשְׂאוּ אִם-יַעֲבִיד אֶתְכֶם אִישׁ אִם-יְבַלַּע אֶתְכֶם אִישׁ אִם-יַעֲשֹׁק
אֶתְכֶם אִם-יִתְנַשֵּׂא עֲלֵיכֶם אוֹ יַכֶּה אֶתְכֶם עַל-הַלֶּחִי׃ <strong><span class=c>21</span></strong>
לְבָשְׁתֵּנוּ אֲנִי דֹבֵר כְּמוֹ אִם רְפֵי יָדַיִם הָיִינוּ לַעֲשׂוֹת כָּאֵלֶּה
אֲבָל בַּאֲשֶׁר יָעִיז אִישׁ אֶת-פָּנָיו הִנֵּה כְּאֹחֵז בְּסִכְלוּת אֲנִי
אֹמֵר אָעִיז פָּנַי גַּם-אָנִי׃ <strong><span class=c>22</span></strong> אִם הֵם עִבְרִים כֵּן גַּם-אָנִי
אִם הֵם יִשְׂרְאֵלִים כֵּן גַּם-אָנִי אִם הֵם זֶרַע אַבְרָהָם כֵּן גַּם-אָנִי׃ <strong><span class=c>23</span></strong>
אִם הֵם מְשָׁרְתֵי הַמָּשִׁיחַ כְּסָר טַעַם אֲנִי דֹבֵר אֲנִי עֹלֶה עֲלֵיהֶם
בְּרֹב עָמָל בְּבָתֵּי כְלָאִים פְּעָמִים רַבּוֹת בְּמַהֲלֻמּוֹת לְאֵין סְפֹרוֹת
וּפַעַם אַחֲרֵי פַעַם בְּשַׁעֲרֵי מָוֶת׃ <strong><span class=c>24</span></strong> חָמֵשׁ פְּעָמִים
הֻכֵּיתִי מִידֵי הַיְּהוּדִים אַרְבָּעִים חֲסֵרָה אֶחָת׃ <strong><span class=c>25</span></strong> שָׁלשׁ
פְּעָמִים הֻכֵּיתִי בַשּׁוֹטִים פַּעַם אַחַת סֻקַּלְתִּי בָאֲבָנִים שָׁלשׁ
פְּעָמִים נִשְׁבְּרָה אֳנִיָּתִי וּכְיוֹם תָּמִים הָיִיתִי בִּמִצֻלוֹת יָם׃ <strong><span class=c>26</span></strong>
בְּמַסָּעוֹת רַבִּים וּמָגוֹר מִסָּבִיב מִשֶּׁטֶף מַיִם מָגוֹר מִפְּנֵי
שֹׁדְדִים מָגוֹר מִפְּנֵי בְנֵי עַמִּי מָגוֹר מִפְּנֵי גוֹיִם מָגוֹר בָּעִיר
מָגוֹר בַּמִּדְבָּר מָגוֹר בַּיָּם וּמָגוֹר בְּקֶרֶב אֲחֵי שָׁקֶר׃ <strong><span class=c>27</span></strong>
בְּעָמָל וּבִתְלָאָה וּבִבְלִי-שֵׁנָה פְּעָמִים הַרְבֵּה בִּבְלִי-לֶחֶם
וּבִבְלִי-מָיִם וְגַם-רַבּוֹת עִנֵּיתִי בַצּוֹם נַפְשִׁי וּבִבְלִי שִׂמְלָה
לְעוֹרִי בַּקָּרָה׃ <strong><span class=c>28</span></strong> מִלְּבַד הֲמוֹן צְרָכַי יוֹם יוֹם וְדַאֲגַת
כָּל-הַקְּהִלּוֹת אֲשֶׁר עָלַי הָיוּ כֻּלָּנָה׃ <strong><span class=c>29</span></strong> מִי חָלָה וְלֹא
חֻלֵּיתִי מִי נִכְשַׁל וְלֹא בָעֲרָה אֵשׁ בַּהֲגִיגִי׃ <strong><span class=c>30</span></strong> אִם-עָלַי
לְהִתְהַלֵּל אֶתְהַלֵּל בְּתַחֲלוּאָי׃ <strong><span class=c>31</span></strong> הִנֵּה הָאֱלֹהִים הָאָב
לְיֵשׁוּעַ הַמָּשִׁיחַ אֲדוֹנֵינוּ בָּרוּךְ הוּא לְעוֹלָם וָעֶד הוּא יֹדֵעַ
כִּי לֹא אֲשַׁקֵּר׃ <strong><span class=c>32</span></strong> וּבְדַמֶּשֶׂק הַנְּצִיב אֲשֶׁר לַאֲרֵטַס
הַמֶּלֶךְ שָׁמַר שָׁם אֶל-הָעִיר הַהִיא לְלָכְדֵנִי׃ <strong><span class=c>33</span></strong> וּבְסַל
בְּעַד הַחַלּוֹן הוֹרִידוּ אֹתִי מֵעַל הַחוֹמָה וְנִמְלַטְתִּי מִיָּדוֹ׃</p>

<p><strong><span class=g>יב</span></strong>&nbsp;&nbsp;&nbsp; <strong><span class=c>1</span></strong> אָמְנָם לֹא לְהוֹעִיל לִי לְהִתְהַלֵּל אַךְ בָּאתִי לְסַפֵּר
מַרְאוֹת וְחֶזְיֹנוֹת מֵאֵת הָאָדוֹן׃ <strong><span class=c>2</span></strong> זֶה אַרְבַּע-עֶשְׂרֵה שָׁנָה
יָדַעְתִּי אִישׁ בַּמָּשִׁיחַ וְלֹא יָכֹלְתִּי לָדַעַת אִם-בַּגּוּף הֱיוֹתוֹ
אוֹ-מִחוּץ לַגּוּף כִּי פְּלִיאָה דַעַת מִמֶּנִּי אֱלֹהִים הוּא יֹדֵעַ
וְהָאִישׁ הַהוּא עָלָה לָרָקִיעַ הַשְּׁלִישִׁי׃ <strong><span class=c>3</span></strong> אֶת-הָאִישׁ הַהוּא
יָדָעְתִּי אִם-בַּגּוּף הֱיוֹתוֹ אוֹ-מִחוּץ לַגּוּף לֹא יָכֹלְתִּי לָדַעַת
אֱלֹהִים הוּא יֹדֵעַ׃ <strong><span class=c>4</span></strong> וְאֶל-תּוֹךְ הַפַּרְדֵּס עָלָה וַיִּשְׁמַע
אֲשֶׁר עָצְמוּ מִסַּפֵּר וְאֵין כֹּחַ בִּלְשׁוֹן אָדָם לְמַלֲלָם׃ <strong><span class=c>5</span></strong>
בָּאִישׁ הַהוּא אֶתְהַלֵּל וּבְנַפְשִׁי לֹא אֶתְהַלֵּל זוּלָתִי בְּתַחֲלוּאָי׃ <strong><span class=c>6</span></strong>
וְאַף לוּ-חָפַצְתִּי לְהִתְהַלֵּל לֹא-הָיִיתִי כִכְסִיל אַחֲרֵי אֲשֶׁר אֱמֶת
אֲנִי מְדַבֵּר אַךְ אֶעֱצֹר בְּמִלִּין פֶּן-יַחֲשֹׁב אִישׁ עֶרְכִּי לְמַעְלָה
מֵאֲשֶׁר יִרְאֶה-בִּי אוֹ מֵאֲשֶׁר יִשְׁמַע מִמֶּנִּי׃ <strong><span class=c>7</span></strong>
וּלְבִלְתִּי אֶתְנַשֵּׂא בְּתַעֲצֻמּוֹת הַחֶזְיֹנוֹת יֶתֶר מִדַּי נִתַּן-לִי
קוֹץ מַכְאִיב בִּבְשָׂרִי וְהוּא מַלְאַךְ הַשָּׂטָן לְהַכֹּתֵנִי בְאֶגְרֹף
פֶּן-אֶתְנַשֵּׂא יֶתֶר מִדָּי׃ <strong><span class=c>8</span></strong> וְעַל-זֹאת הִתְחַנַּנְתִּי
אֶל-הָאָדוֹן זֶה שָׁלֹשׁ פְּעָמִים לַהֲסִירֵהוּ מִמֶּנִּי׃ <strong><span class=c>9</span></strong>
וַיֹּאמֶר אֵלַי חַסְדִּי רַב-לְךָ כִּי לְאֵין אוֹנִים אַשְׁלִים גְּבוּרָתִי
עַל-כֵּן מִטּוּב לֵב אֶתְהַלֵּל בְּתַחֲלוּאָי לְמַעַן תִּמָּצֵא בִי גְּבוּרַת
הַמָּשִׁיחַ׃ <strong><span class=c>10</span></strong> וְעַל-כֵּן רָצְתָה נַפְשִׁי בְתַחֲלוּאִים
וּבְגִדּוּפִים וְלִהְיוֹת נִרְדָּף וְלָשֶׁבֶת בְּמָצוֹק וּבְחֹסֶר כֹּל לְמַעַן
הַמָּשִׁיחַ כִּי אִם-נְפוּגֹתִי אָז גִּבּוֹר אָנִי׃ <strong><span class=c>11</span></strong> הָיִיתִי
לִכְסִיל בְּהִתְהַלֲלִי אַךְ אַתֶּם אִלְצְתּוּנִי כִּי עֲלֵיכֶם הָיָה
לְהַלֲלֵנִי יַעַן לֹא-נֹפֵל אֲנִי מֵרָאשֵׁי הַשְּׁלִיחִים אַף כִּי-כְאַיִן
אָנִי׃ <strong><span class=c>12</span></strong> אָמְנָם הָאֹתוֹת כִּי אֲנִי הוּא הַשָּׁלִיחַ נַעֲשׂוּ
בְקִרְבְּכֶם בְּכָל-אֶרֶךְ רוּחַ בְּמוֹפְתִים וּבְנִפְלָאוֹת וּבַעֲלִילוֹת
נִשְׂגָּבוֹת׃ <strong><span class=c>13</span></strong> כִּי-בַמֶּה נֹפְלִים אַתֶּם מִיֶּתֶר הַקְּהִלּוֹת
אִם-לֹא בַּאֲשֶׁר לֹא הוֹגַעְתִּי אֶתְכֶם סִלְחוּ-לִי לְעַוָּתָתִי זֹאת׃ <strong><span class=c>14</span></strong>
הִנְנִי נָכוֹן לָבוֹא אֲלֵיכֶם פַּעַם שְׁלִישִׁית וּלְמַשָּׂא לֹא אֶהְיֶה
עֲלֵיכֶם כִּי לֹא הוֹנְכֶם אֲנִי מְבַקֵּשׁ כִּי אִם-אֵת לִבְּכֶם כִּי לֹא
מִשְׁפַּט הַבָּנִים לֶאֱצֹר אוֹצָרוֹת לַאֲבוֹתָם כִּי אִם-הָאָבוֹת לִבְנֵיהֶם׃ <strong><span class=c>15</span></strong>
וַאֲנִי הִנְנִי נֹתֵן לָכֶם אֶת-אֲשֶׁר לִי בְּחֵפֶץ לְבָבִי וְגַם אֶת-נַפְשִׁי
אֶתֵּנָה אַף כִּי-כַאֲשֶׁר אוֹסִיף לְאַהֲבָה אֶת-נַפְשְׁכֶם כֵּן תַּמְעִיטוּ
לְאַהֲבָה אֶת-נַפְשִׁי׃ <strong><span class=c>16</span></strong> אֲבָל לוּ יְהִי-כֵן אָנֹכִי לֹא הָיִיתִי
לָכֶם לְמַעֲמָסָה רַק בִּהְיוֹתִי עָרוּם לָכַדְתִּי אֶתְכֵם בְּעָרְמָה׃ <strong><span class=c>17</span></strong>
הַאִם הוֹנֵיתִי אֶתְכֶם עַל-יְדֵי אָח מֵאַחַד מֵאֵלֶּה אֲשֶׁר שָׁלַחְתִּי
אֲלֵיכֶם׃ <strong><span class=c>18</span></strong> הִפְצַרְתִּי בְטִיטוֹס לָלֶכֶת וְגַם-אַחַד הָאַחִים
שָׁלַחְתִּי אִתּוֹ הַאִם-הוֹנָה אֶתְכֵם טִיטוֹס הֲלֹא בְרוּחַ אַחַת וּבְאֹרַח
אֶחָד צְעָדֵינוּ כּוֹנָנוּ׃ <strong><span class=c>19</span></strong> אוּלַי עוֹדְכֶם חשְׁבִים כִּי הִנְנוּ
מִצְטַדְּקִים לִפְנֵיכֶם אֲבָל דְּבָרֵינוּ נֶגֶד פְּנֵי הָאֱלֹהִים וּמְשִׁיחוֹ
כִּי כָל-אֵלֶּה רַק בִּגְלַלְכֶם יְדִידִים לְהִבָּנוֹת מִמֶּנּוּ׃ <strong><span class=c>20</span></strong>
כִּי יָרֵא אָנֹכִי בְּבֹאִי פֶּן-אֶמְצָאֲכֵם לֹא כִלְבָבִי וְאַתֶּם
תִּמְצָאוּנִי לֹא כִלְבַבְכֶם פֶּן-אֶמְצָא בָכֶם מְרִיבָה וְקִנְאָה עֶבְרָה
וּמָדוֹן הוֹלְכֵי רָכִיל וּמוֹצִיאֵי דִבָּה גְּאוֹן זֵדִים וּמְהוּמָה רַבָּה׃ <strong><span class=c>21</span></strong>
פֶּן-בְּבֹאִי עוֹד יַשְׁפִּילֵנִי אֱלֹהַי לִפְנֵיכֶם וְהִתְעַצַּבְתִּי
אֶל-לִבִּי עַל-רַבִּים מֵהֶם אֲשֶׁר-חָטְאוּ כְבָר וְלֹא שָׁבוּ מִן-הַתּוֹעֵבָה
וּמִן-הַזְּנוּת וּמִן-הַנְּבָלָה אֲשֶׁר עָשׂוּ׃</p>

<p><strong><span class=g>יג</span></strong>&nbsp;&nbsp;&nbsp; <strong><span class=c>1</span></strong> הִנְנִי בָא אֲלֵיכֶם פַּעַם שְׁלִישִׁית עַל-פִּי שְׁנַיִם עֵדִים
אוֹ עַל-פִּי שְׁלשָׁה עֵדִים יָקוּם כָּל-דָּבָר׃ <strong><span class=c>2</span></strong> הֵן אָמַרְתִּי
מֵאָז וּכְמוֹ מִקָּרוֹב כַּאֲשֶׁר הָיִיתִי עִמָּכֶם בַּפַּעַם הַשֵּׁנִית כֵּן
גַּם-עַתָּה מֵרָחוֹק טֶרֶם בֹּאִי הִנְנִי מַגִּיד וְכֹתֵב לְכָל-אֲשֶׁר חָטְאוּ
כְבָר וּלְכָל-יֶתֶר אַנְשֵׁי קְהִלַּתְכֶם כִּי לֹא-אוֹסִיף לָחוּס בְּשׁוּבִי
אֲלֵיכֶם׃ <strong><span class=c>3</span></strong> יַעַן לִבְחֹן אַתֶּם מְבַקְשִׁים אִם-הַמָּשִׁיחַ דִּבֶּר
בִּי אֲשֶׁר לֹא קָצְרָה יָדוֹ לָכֶם כִּי כְגִבּוֹר הוּא בְּקִרְבְּכֶם׃ <strong><span class=c>4</span></strong>
כִּי אַף-אִם-נִצְלַב כֶּאֱנוֹשׁ אָנוּשׁ חַי הוּא בִּגְבוּרַת אֱלֹהִים וְכֵן
בּוֹ גַּם-אֲנַחְנוּ קִצְרֵי-יָד הִנֵּנוּ אַךְ חַיִּים עִמּוֹ בִּגְבוּרַת
אֱלֹהִים לְטוֹב לָכֶם׃ <strong><span class=c>5</span></strong> נַסּוּ אֶת-נַפְשְׁכֶם אִם-בֶּאֱמוּנָה
אַתֶּם עֹמְדִים וְהִבָּחֵנוּ אוֹ הֲטֶרֶם תֵּדְעוּ מִנַּפְשְׁכֶם כִּי יֵשׁוּעַ
הַמָּשִׁיחַ בְּקִרְבְּכֶם אִם-לֹא סִיגִים אַתֶּם׃ <strong><span class=c>6</span></strong> וַאֲנִי
הוֹחַלְתִּי כִּי תַשְׂכִּילוּ אֲשֶׁר לֹא כֶסֶף נִמְאָס אֲנָחְנוּ׃ <strong><span class=c>7</span></strong>
וְאֶל-הָאֱלֹהִים נִתְפַּלֵּל לְבִלְתִּי תַעֲשׂוּן כָּל-רָע לֹא לְמַעַן הִוָּדַע
כִּי אֲנַחְנוּ מְזֻקָּקִים כִּי אִם-לְמַעַן תַּעֲשׂוּן אַתֶּם אֶת-הַטּוֹב אַף
כִּי-אֲנַחְנוּ כְּסִיגִים נֵחָשֵׁב׃ <strong><span class=c>8</span></strong> כִּי לֹא נוּכַל עֲשׂוֹת דָּבָר
לְנֶגֶד הָאֱמֶת כִּי אִם-בְּעַד הָאֱמֶת׃ <strong><span class=c>9</span></strong> כִּי גַם-נָגִילָה אִם
גִּבֹּרֵי כֹחַ אַתֶּם אַף כִּי אֲנַחְנוּ כְּדַלֵּי כֹחַ נֵחָשֵׁב כִּי
אֶל-הַדָּבָר הַזֶּה אָנוּ מִתְפַּלְלִים לִהְיוֹתְכֶם שְׁלֵמִים׃ <strong><span class=c>10</span></strong>
וְעַל-כֵּן כָּתַבְתִּי אֶת-הַדְּבָרִים הָאֵלֶּה בְּעוֹדֶנִּי רָחוֹק מִכֶּם
לְמַעַן בְּבֹאִי לֹא יִהְיֶה-לִּי מָקוֹם לְדַבֵּר אִתְּכֶם קָשׁוֹת לְפִי
הַכֹּחַ אֲשֶׁר נָתַן לִי הָאָדוֹן לִבְנוֹת אֶתְכֶם וְלֹא לִפְרוֹץ בָּכֶם׃ <strong><span class=c>11</span></strong>
וְעַתָּה שִׂישׂוּ אַחַי הֱיוּ תְמִימִים וְהִתְחַזָּקוּ יַחֲדוּ אֶת-לִבְּכֶם
וְאֶת-הַשָּׁלוֹם אֶהֱבוּ וֵאלֹהֵי הָאַהֲבָה וְהַשָּׁלוֹם יִהְיֶה עִמָּכֶם׃ <strong><span class=c>12</span></strong>
שַׁאֲלוּ לְשָׁלוֹם אִישׁ אֶת-אָחִיו בִּנְשִׁיקַת הַקֹּדֶשׁ׃ <strong><span class=c>13</span></strong>
הַקְּדוֹשִׁים כֻּלָּם שֹׁאֲלִים לְשָׁלוֹם לָכֶם׃ <strong><span class=c>14</span></strong> חֶסֶד אֲדֹנֵינוּ
יֵשׁוּעַ הַמָּשִׁיחַ וְאַהֲבַת הָאֱלֹהִים וְלִוְיַת רוּחַ הַקֹּדֶשׁ
עִם-כֻּלְּכֶם אָמֵן׃</p>

</div>

<hr align=center width=300 size=1 style='color:#c0c0c0'>

<div dir=ltr>

<p class=c><a href="index.htm">Index</a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="gal.htm">Poster</a></p>

</div>

</td></tr>
</table>

</body>
</html>
