<html>
<head>
<title>Novum Testamentum Hebraice. Ad Titum</title>
<meta http-equiv=Content-Type content="text/html; charset=utf-8">
<meta content="Ruslan Khazarzar" name="author">
<meta content="Library of Ruslan Khazarzar, Bible, Biblia, Biblia Hebraica, Hebrew New Testament, Salkinson, Ginsburg" name="keywords">
<meta content="Hebrew New Testament, Ad Titum" name="description">
<link href="../hebr.css" rel="stylesheet" type="text/css">
<style rel="stylesheet" type="text/css">
span.c {font-size:8.0pt}
span.g {font-size:16.0pt}
</style>
</head>

<body>

<table style='border:solid black .25pt' align=center cellpadding=15 cellspacing=0 width=700>
<tr><td>

<div dir=rtl lang=HE>

<h1>אֶל-טִיטוֹס</h1>

<p><strong><span class=g>א</span></strong>&nbsp;&nbsp;&nbsp; <strong><span class=c>1</span></strong> פּוֹלוֹס עֶבֶד אֱלֹהִים וּשְׁלִיחַ יֵשׁוּעַ הַמָּשִׁיחַ כְּפִי
אֱמוּנַת בְּחִירֵי אֱלֹהִים וּכְפִי-דַעַת הָאֱמֶת בְּיִרְאַת שָׁמַיִם׃ <strong><span class=c>2</span></strong>
בִּתִקְוַת חַיֵּי עוֹלָם אֲשֶׁר הִבְטִיחַ הָאֵל הַנֶּאֱמָן מֵרֹאשׁ מִקַּדְמֵי-אָרץֶ׃
<strong><span class=c>3</span></strong> וְאֶת-דְּבָרוֹ גִלָּה בְעִתּוֹ עַל-פִּי קְרִיאַת הַבְּשׂרָה הֲלֹא
הִיא אֲשֶׁר ְָהקְדָה אִתִּי בִּפְקֻדַּת אֵל מוֹשִׁיעֵנוּ׃ <strong><span class=c>4</span></strong>
אֶל-טִיטוֹס בְּנִי כְּבֵן מֵחֲלָצַי בִּמְנָת חֵלֶק אֱמוּנָתֵנוּ חֶסֶד
וְרַחֲמִים וְשָׁלוֹם לְךָ מֵאֵת הָאֱלֹהִים הָאָב וּמֵאֵת אֲדוֹנֵינוּ יֵשׁוּעַ
הַמָּשִׁיחַ מוֹשִׁיעֵנוּ׃ <strong><span class=c>5</span></strong> בַּעֲבוּר זֹאת הִנַּחְתִּיךָ בִקְרֵיטִי
לְמַלֹּאת כָּל-אֲשֶׁר יֶחְסַר שָׁם וּלְהָקִים זִקְנֵי הָעֵדָה בְּכָל-עִיר
וָעִיר כַּאֲשֶׁר צִוִּיתִיךָ׃ <strong><span class=c>6</span></strong> כִּי-יִהְיֶה אִישׁ נָקִי וְאֵין-בּוֹ
שֶׁמֶץ דָּבָר בַּעַל-אִשָּׁה אַחַת וּבָנָיו מַאֲמִינִים וְאֵין דִּבָּתָם רָעָה
כִּי בְנֵי בְלִיַּעַל הֵם אוֹ בְנֵי-מֶרִי׃ <strong><span class=c>7</span></strong> כִּי עַל-רֹאשׁ הָעֵדָה
לִהְיוֹת נָקִי מִכָּל-שֶׁמֶץ דָּבָר כְּבֶן-מֶשֶׁק בֵּית-אֱלֹהִים לֹא עֹשֶׂה
כִרְצוֹן עַצְמוֹ לֹא אִישׁ חֵמָה לֹא סֹבֵא יַיִן לֹא בַעַל מַהֲלֻמּוֹת וַאֲשֶׁר
לֹא נָשָׂא לְבֶצַע נִבְזֶה נַפְשׁוֹ׃ <strong><span class=c>8</span></strong> כִּי אִם-פֹּתֵחַ דְּלָתָיו
לָאֹרֵחַ וְאֹהֵב כָּל-טוּב הַשָּׂם עֵינוֹ עַל-דְּרָכָיו צַדִיק וְקָדוֹשׁ
וְכֹבֵשׁ אֶת-יִצְרוֹ׃ <strong><span class=c>9</span></strong> וּמַחֲזִיק בִּדְבַר אֱמֶת לְפִי הַתּוֹרָה
וּבְכֵן יָדָיו רַב-לוֹ בְּתוֹרַת חַיִּים גַּם-לְהַזְהִיר וְגַם לְהוֹכִיחַ
אֶת-הַקָּמִים עָלֵינוּ׃ <strong><span class=c>10</span></strong> כִּי-רַבִּים הֵם הַמֵּאֲנִים לִשְׁמֹעַ
וְהַטֵּף יַטִּיפוּן מַשְׂאוֹת שָׁוְא וּמַדּוּחִים וְעַל-יֶתֶר מִבְּנֵי
הַנִּמּוֹלִים׃ <strong><span class=c>11</span></strong> אֲשֶׁר הִסָּכֵר יִסָּכֵר פִּיהֶם כִּי הֵם
הַהֹפְכִים בָּתִּים שְׁלֵמִים וּדְבָרִים יְלַמְּדוּן אֲשֶׁר לֹא כַדָּת עֵקֶב
בֶּצַע נִבְזֶה׃ <strong><span class=c>12</span></strong> וּכְבָר אָמַר אֶחָד מֵהֶם וְהוּא נָבִיא
מִקִּרְבָּם הַקְּרֵטִים אַנְשֵׁי כָזָב הֵם מֵעוֹלָם דִּמְיֹנָם כְּחַיְתוֹ יַעַר
וּבִטְנָם בֶּטֶן עַצְלוּת׃ <strong><span class=c>13</span></strong> הָעֵדוּת הַזֹּאת עֵדוּת אֱמֶת
וְעַל-כֵּן הוֹכֵחַ תּוֹכִיחַ אֹתָם תּוֹכֵחָה נִמְרָצָה לְמַעַן יַחֲלִיפוּ כֹחַ
בָּאֱמוּנָה׃ <strong><span class=c>14</span></strong> וְלֹא יָשִׂימוּ עוֹד לֵב אֶל-אַגָּדוֹת הַיְּהוּדִים
וְאֶל-מִצְוֹת אֲנָשִׁים אֲשֶׁר יַסְתִּירוּ פָנִים מִן-הָאֱמֶת׃ <strong><span class=c>15</span></strong> הַכֹּל
טָהוֹר לַטְּהוֹרִים אַךְ לִטְמֵאִים וְלִבְנֵי בִלְי-אֱמוּנָה אֵין טָהוֹר
מְאוּמָה כִּי גַם-לִבָּם וְדַעְתָּם טִמְאָתָם בָּם׃ <strong><span class=c>16</span></strong> בְּפִיהֶם
יַגִּידוּ כִּי-דַעַת אֱלֹהִים אִתָּם וּבְמַעֲשֵׂיהֶם יְכַזְּבוּ-לוֹ כִּי
נִתְעָבִים הֵם וְלֹא אֵמֻן בָּם וְלֹא-יִצְלְחוּ לְכָל-מַעֲשֶׂה טּוֹב׃</p>

<p><strong><span class=g>ב</span></strong>&nbsp;&nbsp;&nbsp; <strong><span class=c>1</span></strong> וְאַתָּה תְּדַבֵּר דְּבָרֶיךָ כְּדָת תּוֹרַת חַיִּים׃ <strong><span class=c>2</span></strong>
דַבֵּר אֶל-הַזְּקֵנִים כִּי יִפְקְחוּ עַיִן עַל-דַּרְכֵיהֶם לִהְיוֹת כְּבוּדִים
מְאֻשָּׁרִים וּשְׁלֵמִים בָּאֱמוּנָה בְּאַהֲבָה וּבְכֹחַ הַסַּבָּל׃ <strong><span class=c>3</span></strong>
וְכֵן גַּם-אֶל-הַזְּקֵנוֹת לִפַלֵּס הֲלִיכוֹתֵיהֶן כְּמִשְׁפָּט לַהֲלִיכוֹת
נָשִׁים בַּקֹּדֶשׁ לֹא לְהַלְשִׁין בִּלְשׁוֹנָן וְלֹא לִמְשׁוֹךְ בַּיַּיִן
אֶת-בְּשָׂרָן כִּי אִם-לְהוֹרֹת אֹרַח טוֹב׃ <strong><span class=c>4</span></strong> לְאַשֵּׁר
אֶת-הַנָּשִׁים הַצְּעִירוֹת לְאַהֲבָה אֶת-בַּעֲלֵיהֶן וְאֶת-בְּנֵיהֶן׃ <strong><span class=c>5</span></strong>
לְהַצְנַע לֶכֶת לְזַּכּוֹת אֶת-אָרְחָן וְלַעֲשׂוֹת מְלַאכְתָּן בְּבֵיתָן
ולִהְיוֹת טוֹבוֹת וְנִכְנָעוֹת תַּחַת יְדֵי בַעֲלֵיהֶן לְבִלְתִּי יִנָּתֵן
דְּבַר הָאֱלֹהִים לְגִדּוּפִים׃ <strong><span class=c>6</span></strong> וְגַם עַל-הָאֲנָשִׁים הַצְּעִירִים
תְּצַוֶּה לֵאמֹר כִּי יְיַשְּׁרוּן אָרְחוֹתָם׃ <strong><span class=c>7</span></strong> וְאַתָּה
בְּנַפְשְׁךָ הֱיֵה תָמִיד לְמוֹפֵת לָהֶם בְּמַעֲשֶׂיךָ הַטּוֹבִים וּבַאֲמָרִים
נְכֹחִים וִיקָרִים אֲשֶׁר אֵין בָּהֶם נִפְתָּל וְעִקֵּשׁ׃ <strong><span class=c>8</span></strong>
וּבְלֶקַח טוֹב אֲשֶׁר מָשְׁחָת אֵין-בּוֹ עַד אֲשֶׁר צָרֶיךָ יִלְבְּשׁוּ-בשֶׁת
וְלֹא יִמְצְאוּ לְדַבֵּר עָלֵינוּ סָרָה׃ <strong><span class=c>9</span></strong> וְעַל-הָעֲבָדִים
תְּצַוֶּה כִּי-יִכָּנְעוּ תַחַת יְדֵי אֲדֹנֵיהֶם וְלִהְיוֹת לָהֶם לְרָצוֹן
תָּמִיד וְלֹא לְהָשִׁיב דָּבָר לַמְרוֹת עֵינֵיהֶם׃ <strong><span class=c>10</span></strong> וְלֹא לִגְנֹב
כִּי אִם-לְהַרְאוֹת בְּמַעֲשֵׂיהֶם כִּי רוּחָם נֶאֱמָנָה וּבְזֹאת יְפָאֲרוּ
בַכֹּל אֶת-תּוֹרַת אֱלֹהֵינוּ הַמּוֹשִׁיעַ לָנוּ׃ <strong><span class=c>11</span></strong> כִּי חֶסֶד
אֱלֹהִים זָרַח כַּשַּׁחַר לְיֵשַׁע בְּנֵי הָאָדָם כֻּלָּם׃ <strong><span class=c>12</span></strong>
וּלְהוֹרֹת לָנוּ לְהִבָּדֵל מִכָּל-רָע וּמִתַּאֲוֹת חַיֵּי בְשָׂרִים וְלָגוּר
בָּאָרֶץ הַלֵּזוּ בְּהַשְׂכֵּל וּבְמֵישָׁרִים וּבְיִרְאַת שָׁמָיִם׃ <strong><span class=c>13</span></strong>
וְעֵינֵינוּ נְשׂוּאוֹת אֶל-הַתִּקְוָה הַטּוֹבָה לְעֵת יִגָּלֶה כְבוֹד
הָאֱלֹהִים הַגָּדוֹל וְיֵשׁוּעַ הַמָּשִׁיחַ מוֹשִׁיעֵינוּ׃ <strong><span class=c>14</span></strong> אֲשֶׁר
נָתַן אֶת-נַפְשׁוֹ בַּעֲדֵנוּ לְהַצִּיל אֹתָנוּ מִכָּל-עָוֹן וּלְטַהֵר
אֶת-נַפְשֵׁנוּ לִהְיוֹת לוֹ לְעַם סְגֻלָּה מְלֵאֵי קִנְאָה לְמַעֲשִׂים טוֹבִים׃
<strong><span class=c>15</span></strong> כַּדְּבָרִים הָאֵלֶּה תְּדַבֵּר וְתַזְהִיר בְּכָל-תֹּקֶף וְאִישׁ
אַל-יָבוּז לָךְ׃</p>

<p><strong><span class=g>ג</span></strong>&nbsp;&nbsp;&nbsp; <strong><span class=c>1</span></strong> צַו עֲלֵיהֶם לִזְכֹּר לִהְיוֹת נִכְנָעִים תַּחַת יְדֵי משְׁלֵיהֶם
וְשָׂרֵיהֶם לִשְׁמֹעַ בְּקוֹלָם וְלִהְיוֹת נְכֹנִים לְכָל-פֹּעַל טוֹב׃ <strong><span class=c>2</span></strong>
לֹא לְגַדֵּף אִישׁ לֹא לְחַרְחֵר מָדוֹן כִּי אִם-לְהִתְהַלֵּךְ בְּנַחַת
וּבַעֲנָוָה לְעֵינֵי כָל-אָדָם׃ <strong><span class=c>3</span></strong> כִּי לְפָנִים הָיִנוּ
גַם-אֲנַחְנוּ בִּבְלִי-לֵב לָדַעַת בִּבְלִי-אֹזֶן לְהַקְשִׁיב וְתֹעֵי רוּחַ עֲבָדִים
לְכָל-תַּאֲוָה וְחֶמְדָּה וּמְגֻדָּלִים בְּמַשְׂטֵמָה וּבְקִנְאָה שְׂנוּאִים
וְשׂנְאִים אִישׁ לְרֵעֵהוּ׃ <strong><span class=c>4</span></strong> אַךְ כַּאֲשֶׁר נִגְלוּ חַסְדֵּי אֵל
מוֹשִׁיעֵנוּ וְרַחֲמָיו לִבְנֵי אָדָם׃ <strong><span class=c>5</span></strong> הוֹשִׁיעָה לָּנוּ יָדוֹ לֹא
בְצִדְקָתֵנוּ אֲשֶׁר עָשִׂינוּ כִּי אִם-בְּחַסְדּוֹ נוֹלַדְנוּ מֵחָדָשׁ בְּמֵי
הָרַחְצָה וַיְחַדְּשֵׁנוּ בְּרוּחַ קָדְשׁוֹ׃ <strong><span class=c>6</span></strong> אֲשֶׁר שָׁפַךְ
עָלֵינוּ שֶׁפַע רָב עַל-יְדֵי יֵשׁוּעַ הַמָּשִׁיחַ מוֹשִׁיעֵנוּ׃ <strong><span class=c>7</span></strong>
לְמַעַן נִצְדַּק בְּחַסְדּוֹ וְנִירַשׁ לָנוּ חַיֵּי עוֹלָם כַּאֲשֶׁר קִוִּינוּ
לוֹ׃ <strong><span class=c>8</span></strong> נֶאֱמָנִים אִמְרֵי-פִי וְזֶה הוּא חֶפְצִי כִּי-תְלַמֵּד
הַדְּבָרִים הָאֵלֶּה בְּכָל-תֹּקֶף לְמַעַן יִתְאַמְּצוּ הַמַּאֲמִינִים
בֵּאלֹהִים לִשְׁמֹר לַעֲשׂוֹת מַעֲשִׂים טוֹבִים אֵלֶּה הֵם הַדְּבָרִים
הַטּוֹבִים לְהוֹעִיל לִבְנֵי אָדָם׃ <strong><span class=c>9</span></strong> אַךְ חֲדַל לְךָ מִשְּׁאֵלוֹת
כֶּסֶל וְתוֹלְדֹת הַדּוֹרֹת וּמִמְּרִיבוֹת וּמַחְלֹקוֹת בְּדִבְרֵי הַתּוֹרָה
אֲשֶׁר לֹא יוֹעִילוּ כִּי תֹהוּ הֵנָּה׃ <strong><span class=c>10</span></strong> אִישׁ-מַמְרֶה אַחֲרֵי
אֲשֶׁר הוּכַח בְּתוֹכֵחָה פַּעַם וּשְׁתָּיִם שְׂטֵה מֵעָלָיו׃ <strong><span class=c>11</span></strong>
כִּי-אִישׁ כָּזֶה הֲלֹא תֵדַע כִּי עִקֵּשׁ הוּא וְאָשֵׁם כִּי לִבּוֹ
יַאֲשִׁימֶנּוּ׃ <strong><span class=c>12</span></strong> כַּאֲשֶׁר אֶשְׁלַח אֵלֶיךָ אֶת-אַרְטְמָס אוֹ
אֶת-טוּכִיקוֹס תָּחִישׁ לָבוֹא אֵלַי לְנִיקָפֹּלִיס כִּי-חָרַצְתִּי לֶחֱרַף
שָׁם הַחֹרֶף הַזֶּה׃ <strong><span class=c>13</span></strong> וְזֵינָס הַסֹּפֵר וְאַפּוֹלוֹס כַּאֲשֶׁר
יֵלְכוּן לְדַרְכָּם תֵּלֵךְ עִמָּם לְשַׁלְּחָם וּרְאֵה כִּי לֹא-יַחְסְרוּן
מְאוּמָה׃ <strong><span class=c>14</span></strong> וְגַם-אַנְשֵׁי הָעֵדָה שֶׁלָּנוּ יִלְמְדוּן לִשְׁמֹר
לַעֲשׂוֹת מַעֲשִׂים טוֹבִים לְמַלֹּאת מַחְסוֹר זוּלָתָם לְבִלְתִּי יִהְיוּ
כְּלֹא עֹשִׂים פֶּרִי׃ <strong><span class=c>15</span></strong> כָּל-הָאַחִים אֲשֶׁר עִמִּי שֹׁאֲלִים
לִשְׁלוֹמֶךָ שְׁאַל לִשְׁלוֹם אֹהֲבֵי נַפְשֵׁנוּ בֶּאֱמוּנָה הַחֶסֶד
עִם-כֻּלְּכֶם אָמֵן׃</p>

</div>

<hr align=center width=300 size=1 style='color:#c0c0c0'>

<div dir=ltr>

<p class=c><a href="index.htm">Index</a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="phm.htm">Poster</a></p>

</div>

</td></tr>
</table>

</body>
</html>
