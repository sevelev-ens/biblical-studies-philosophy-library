<html>
<head>
<title>Novum Testamentum Hebraice. Ad Colossenses</title>
<meta http-equiv=Content-Type content="text/html; charset=utf-8">
<meta content="Ruslan Khazarzar" name="author">
<meta content="Library of Ruslan Khazarzar, Bible, Biblia, Biblia Hebraica, Hebrew New Testament, Salkinson, Ginsburg" name="keywords">
<meta content="Hebrew New Testament, Ad Colossenses" name="description">
<link href="../hebr.css" rel="stylesheet" type="text/css">
<style rel="stylesheet" type="text/css">
span.c {font-size:8.0pt}
span.g {font-size:16.0pt}
</style>
</head>

<body>

<table style='border:solid black .25pt' align=center cellpadding=15 cellspacing=0 width=700>
<tr><td>

<div dir=rtl lang=HE>

<h1>אֶל-הַקּוֹלַסִּים</h1>

<p><strong><span class=g>א</span></strong>&nbsp;&nbsp;&nbsp; <strong><span class=c>1</span></strong> פּוֹלוֹס שְׁלִיחַ יֵשׁוּעַ הַמָּשִׁיחַ בִּרְצוֹן הָאֱלֹהִים אֲנִי
וְטִימוֹתִיּוֹס אָחִינוּ׃ <strong><span class=c>2</span></strong> אֶל-הַקְּדוֹשִׁים וְהָאַחִים
הַנֶּאֱמָנִים בַּמָּשִׁיחַ ישְׁבֵי קוֹלַסָּא חֶסֶד וְשָׁלוֹם יִתֵּן לָכֶם
אֱלֹהִים אָבִינוּ וַאֲדוֹנֵינוּ יֵשׁוּעַ הַמָּשִׁיחַ׃ <strong><span class=c>3</span></strong> הִנֵּה
אֲנַחְנוּ מוֹדִים לֵאלֹהִים אֲבִי יֵשׁוּעַ הַמָּשִׁיחַ אֲדֹנֵינוּ
ומִתְפַּלְּלִים בַּעַדְכֶם תָּמִיד׃ <strong><span class=c>4</span></strong> אַחֲרֵי אֲשֶׁר שָׁמַעְנוּ
אֱמוּנַתְכֶם בְּיֵשׁוּעַ הַמָּשִׁיחַ וְאַהֲבַתְכֶם לְכָל-הַקְּדוֹשִׁים׃ <strong><span class=c>5</span></strong>
בַּעֲבוּר הַתִּקְוָה הַצְּפוּנָה לָכֶם בַּשָּׁמָיִם אֲשֶׁר שְׁמַעְתֶּם מֵאָז
מִפִּי אִמְרֵי אֱמֶת בַּבְּשׂרָה׃ <strong><span class=c>6</span></strong> אֲשֶׁר הוּבְאָה אֲלֵיכֶם כְּמוֹ
גַם בְּכָל-הָאָרֶץ וּפֹרִיָּה וַעֲנֵפָה בַּאֲשֶׁר הִיא שָׁם כְּמוֹ
גַם-בְּתוֹכֲכֶם לְמִן-הַיּוֹם אֲשֶׁר שְׁמַעְתֶּם וְיָדֹעַ יְדַעְתֶּם חֶסֶד
אֱלֹהִים בֶּאֱמֶת׃ <strong><span class=c>7</span></strong> וְכַאֲשֶׁר גַּם-כֵּן לְמַדְתֶּם מִפִּי
אֶפַּפְרָס יְדִידֵנוּ הָעֹבֵד עִמָּנוּ יַחְדָּו הוּא מְשָׁרֵת הַמָּשִׁיחַ
נֶאֱמָן לִפְנֵיכֶם׃ <strong><span class=c>8</span></strong> וְהוּא הִגִּיד לָנוּ אֶת-אַהֲבַתְכֶם לְפִי
הָרוּחַ׃ <strong><span class=c>9</span></strong> בַּעֲבוּר זֹאת גַּם-אֲנַחְנוּ מִן-הַיּוֹם אֲשֶׁר
שָׁמַעְנוּ כָזֹאת לֹא חָדַלְנוּ מֵהִתְפַּלֵּל וּמֵהִתְחַנֵּן בַּעַדְכֶם כִּי
תִמָּלְאוּ דַעַת רְצוֹן אֵל בְּכָל-חָכְמַה וּתְבוּנָה הָעֶלְיוֹנָה׃ <strong><span class=c>10</span></strong>
לְהִתְהַלֵּךְ כַּטּוֹב בְּעֵינֵי הָאָדוֹן לְכָל-חֵפֶץ לִבּוֹ לַעֲשׂוֹת פְּרִי
בְּכָל-מַעֲשֶׂה טּוֹב וּלְהוֹסִיף דַּעַת אֱלֹהִים׃ <strong><span class=c>11</span></strong> לְהִתְאַזֵּר
בְּכָל-עֹז כְּעֹז כְּבוֹדוֹ לְכָל-תּוֹחֶלֶת וְאֹרֶךְ רוּחַ בְּלֵב שָׂמֵחַ׃ <strong><span class=c>12</span></strong>
וּלְהוֹדוֹת לְאָבִינוּ אֲשֶׁר הֱכִינָנוּ לָקַחַת חֵלֶק בְּנַחֲלַת קְדשָׁיו
בְּמוֹ-אוֹר׃ <strong><span class=c>13</span></strong> וַאֲשֶׁר הִצִּיל אֶת-נַפְשֵׁנוּ מִמֶּמְשֶׁלֶת
הַחֹשֶׁךְ וַיִתֶּן-לָנוּ מָקוֹם בְּמַמְלֶכֶת בְּנוֹ אֲשֶׁר אָהֵב׃ <strong><span class=c>14</span></strong>
וּבוֹ נִמְצָא פְדוּת בְּדָמוֹ וּסְלִיחָה לְחַטֹּאתֵינוּ׃ <strong><span class=c>15</span></strong> וְהוּא
צֶלֶם אֱלֹהִים אֲשֶׁר פָּנָיו לֹא יֵרָאוּ וּבְכוֹר כָּל-נִבְרָא׃ <strong><span class=c>16</span></strong>
כִּי-בוֹ נִבְרְאוּ כֹּל אֲשֶׁר בַּשָּׁמַיִם וַאֲשֶׁר בָּאָרֶץ הַנִּגְלוֹת
וְהַנִּסְתָּרוֹת אִם כִּסְאוֹת וּמֶמְשָׁלוֹת אוֹ כָל-מִשְׂרָה וְשִׁלְטוֹן
כֻּלָּם בּוֹ וּלְמַעֲנוֹ נִבְרָאוּ׃ <strong><span class=c>17</span></strong> וְהוּא קַדְמוֹן לְכָל-דָּבָר
וְעַל-פִּיו הֵם עֹמְדִים כֻּלָּם׃ <strong><span class=c>18</span></strong> הוּא רֹאשׁ הָעֵדָה אֲשֶׁר הִיא
גְוִיָּתוֹ וְגַם-רֹאשׁ וּבְכוֹר שֶׁקָּם מִן-הַמֵּתִים לִהְיוֹתוֹ רִאשׁוֹן
לַכֹּל׃ <strong><span class=c>19</span></strong> כִּי-כֵן רָצָה אֱלֹהִים אֲשֶׁר בּוֹ יִשְׁכֹּן מְלֹא
הַכֹּל׃ <strong><span class=c>20</span></strong> וְכֵן עַל-יָדוֹ יַהֲפֹךְ לֵב כֻּלָּם לְהִתְרַצּוֹת אֵלָיו
אַחֲרֵי אֲשֶׁר עַל-יָדוֹ בְּדַם הַצְּלָב עָשָׂה שָׁלוֹם לְכֻלָּם לְכָל-אֲשֶׁר
בָּאָרץ וּלְכָל-אֲשֶׁר בַּשָּׁמָיִם׃ <strong><span class=c>21</span></strong> וְגַם-אַתֶּם אֲשֶׁר
מוּזָרִים הֱיִיתֶם לְפָנִים וְאֹיְבִים מִמְּקוֹר הַלֵּב עֵקֶב מַעֲשֵׂיכֶם
הָרָעִים׃ <strong><span class=c>22</span></strong> הָפַךְ עַתָּה אֶת-לִבְּכֶם לְהִתְרַצּוֹת אֵלָיו
בְּעַצְמוֹ וּבִבְשָׂרוֹ בְּמוֹתוֹ לַהֲקִימְכֶם קְדֹשִׁים לְפָנָיו זַכִּים
מֵעָוֹן וּנְקִיִּים מִכָּל-שֶׁמֶץ דָּבָר׃ <strong><span class=c>23</span></strong> רַק אִם-תַּעַמְדוּ
מְיֻסָּדִים וְהָכֵן בָּאֱמוּנָה וְלֹא תַרְפּוּ מִתּוֹחֶלֶת הַבְּשׂרָה אֲשֶׁר
שְׁמַעְתֶּם בְּאָזְנֵיכֶם וַאֲשֶׁר שׂוּמָה בְאָזְנֵי כָל-יְצוּר תַּחַת
הַשָּׁמַיִם וַאֲנִי פוֹלוֹס הָיִיִתִי לָהּ לִמָשָׁרֵת׃ <strong><span class=c>24</span></strong> וְעַתָּה
הִנְנִי שָׂמֵחַ בְּעָנְיִי כִּי אֶתְעַנֶּה בִּגְלַלְכֶם וְחֵלֶק הַנֶּעְדָּר
מִן-חֶבְלֵי הַמָּשִׁיחַ אַשְׁלִים אֲנִי בִּבְשָׂרִי בְּעַד גְּוִיָּתוֹ הֲלֹא
הִיא עֲדָתוֹ׃ <strong><span class=c>25</span></strong> אֲשֶׁר הָיִיתִי לָהּ לִמְשָׁרֵת כְּפִי-פְקֻדַּת
אֱלֹהִים הַנְּתוּנָה לִי בָּעֲבוּרְכֶם לְמַלֹּאת אֶת-דְּבַר אֱלֹהִים׃ <strong><span class=c>26</span></strong>
הוּא הַסּוֹד אֲשֶׁר צָפוּן הָיָה מֵעוֹלָם וּמִדּוֹר דּוֹר וְעַתָּה נִגְלָה
לִקְדֹשָׁיו׃ <strong><span class=c>27</span></strong> כִּי-חָפֵץ אֱלֹהִים לְהוֹדִיעָם מָה רַב עשֶׁר
וְכָבוֹד בַּסּוֹד הַזֶּה לַגּוֹיִם הֲלֹא הוּא הַמָּשִׁיחַ בְּתוֹכֲכֶם צְבִי
כָל-חֶמְדָּה׃ <strong><span class=c>28</span></strong> אֲשֶׁר בְּשׂרָתוֹ אֲנַחְנוּ מְבַשְּׂרִים לְהַזְהִיר
אֶת-כָּל-אִישׁ וּלְלַמְּדוֹ בִּלְבַב חָכְמָה עַד-אֲשֶׁר נַצִּיגֶנּוּ כְּאָדָם
שָׁלֵם בַּמָּשִׁיחַ יֵשׁוּעַ׃ <strong><span class=c>29</span></strong> זֶה הוּא אֲשֶׁר בּוֹ אֲנִי עָמֵל
וְעֹדֵר בְּלֹא לֵב וְלֵב כְּכֹחַ יָדוֹ הַחֲזָקָה עָלָי׃</p>

<p><strong><span class=g>ב</span></strong>&nbsp;&nbsp;&nbsp; <strong><span class=c>1</span></strong> וַאֲנִי חָפַצְתִּי כִּי תֵדְעוּן מָה-רַבּוּ הַקְּרָבוֹת אֲשֶׁר
עָרַכְתִּי בַּעַדְכֶם וּבְעַד-אַנְשֵׁי לוּדְקְיָא וּבְעַד-כֹּל אֲשֶׁר לֹא-רָאוּ
אֹתִי פָּנִים בְּפָנִים׃ <strong><span class=c>2</span></strong> לְמַעַן יִמְצְאוּ נֹחַם בְּלִבָּם
לִהְיוֹת קְשׁוּרִים בְּאַהֲבָתָם וּבְכָל-חֹסֶן אוֹר שִׂכְלָם יַשְׂכִּילוּ
אֶל-נָכוֹן סוֹד הָאֱלֹהִים אָבִינוּ וְסוֹד הַמָּשִׁיחַ׃ <strong><span class=c>3</span></strong> אֲשֶׁר
בּוֹ צְפוּנִים כָּל-אֹצְרוֹת הַחָכְמָה וְהַדָּעַת׃ <strong><span class=c>4</span></strong> וְכָזֹאת אֲנִי
אֹמֵר פֶּן-יַדִּיחַ אֶתְכֶם אִישׁ בְּשִׂפְתֵי חֲלָקוֹת׃ <strong><span class=c>5</span></strong> כִּי
אַף-אִם בִּבְשָׂרִי רָחוֹק אֲנִי מִכֶּם בְּכָל-זֹאת בְּרוּחִי הִנְנִי אֶצְלְכֶם
וְנַפְשִׁי שְׂמֵחָה לִרְאוֹת סֵדֶר הֲלִיכוֹתֵיכֶם וְתֹקֶף אֱמוּנַתְכֶם
בַּמָּשִׁיחַ׃ <strong><span class=c>6</span></strong> עַל-כֵּן כַּאֲשֶׁר קִבַּלְתֶּם אֵת הַמָּשִׁיחַ
אֶת-יֵשׁוּעַ אֲדֹנֵינוּ כֵּן-גַּם-תִּתְהַלְּכוּ לְפָנָיו׃ <strong><span class=c>7</span></strong>
מַשְׁרִישִׁים וּבְנוּיִם בּוֹ לַעֲמֹד הָכֵן בָּאֱמוּנָה כַּאֲשֶׁר לֻמַּדְתֶּם
וְלַעֲשׂוֹת חַיִל בְּאִמְרֵי תוֹדָה׃ <strong><span class=c>8</span></strong> הִשָּׁמְרוּ לָכֶם
פֶּן-תִּהְיוּ לְשָׁלָל לְמֶחְקְרֵי אִישׁ בְּמַשְׂאוֹת שָׁוְא לְפִי מִצְוַת
אֲנָשִׁים מְלֻמָּדָה כְּדֶרֶךְ הָעוֹלָם וְלֹא כְדֶרֶךְ הַמָּשִׁיחַ׃ <strong><span class=c>9</span></strong>
כִּי כָל-מְלֹא אֱלֹהִים שָׁכֵן בְּתוֹכוֹ כְּמוֹ בְּתוֹךְ גְּוִיָּה׃ <strong><span class=c>10</span></strong>
וְאַתֶּם מְמֻלָּאִים בּוֹ אֲשֶׁר הוּא הָרֹאשׁ לְכָל-מִשְׂרָה וְשִׁלְטוֹן׃ <strong><span class=c>11</span></strong>
וְגַם-בּוֹ נְמֻלתֶם לֹא בְמוּלַת מְלֶאכֶת יָד כִּי אִם-בַּהֲסִירְכֶם
אֶת-גְּוִיַּת הַבָּשָׂר הַחוֹטֵא הֲלֹא הִיא בְרִית הַמּוּלוֹת לַמָּשִׁיחַ׃ <strong><span class=c>12</span></strong>
אֲשֶׁר נִקְבַּרְתֶּם עִמּוֹ בַטְּבִילָה וְכֵן גַּם-עִמּוֹ קַמְתֶּם עַל-יְדֵי
אֱמוּנַתְכֶם בִּגְבוּרַת אֱלֹהִים אֲשֶׁר הֲקִימוֹ מִן-הַמֵּתִים׃ <strong><span class=c>13</span></strong>
וְאַתֶּם אֲשֶׁר מֵתִים הֱיִיתֶם בְּפִשְׁעֵיכֶם וּבְעָרְלַת בָּשָׂר הֶחֱיָה
גַם-אֶתְכֶם עִמּוֹ כִּי סָלַח לְכֹל פְּשָׁעֵינוּ׃ <strong><span class=c>14</span></strong> וְאֶת-סֵפֶר
חֹבֵנוּ הוּא סֵפֶר הַחֻקִּים אֲשֶׁר עָנָה בָנוּ מָחָה וְהָגוֹ מִן-הַמְּסִלָּה
וַיִּתְקָעֵהוּ בַּצְּלָב׃ <strong><span class=c>15</span></strong> וַיַּפְשֵׁט שָׂרֵי צְבָאוֹת
וְשַׁלִּיטֵי תֵבֵל וְנֶגֶד הַשֶּׁמֶשׁ נְתָנָם לְרַאֲוָה בָּם וְשָׁם גָּאֹה
גָּאָה עֲלֵיהֶם׃ <strong><span class=c>16</span></strong> עַל-כֵּן אֵין לְאִישׁ לְהַרְשִׁיעַ אֶתְכֶם עוֹד
עַל-דְּבַר מַאֲכָל וּמַשְׁקֶה אוֹ עַל-דְּבַר מוֹעֵד רֹאשׁ חֹדֶשׁ אוֹ שַׁבָּת׃ <strong><span class=c>17</span></strong>
כִּי-הֵם רַק-צְלָלִים לַדְּבָרִים אֲשֶׁר הִתְעַתְּדוּ לָבוֹא וּמְקוֹרָם הוּא
בַּמָּשִׁיחַ׃ <strong><span class=c>18</span></strong> אַל-יָעֹז אִישׁ לְהַחֲלִיף אֶת-מַשְׂכֻּרְתְּכֶם
כִּי יִתְאַמֵּר בְּשִׁפְלוּת רוּחַ וְנָתוֹן כָּבוֹד לַמַּלְאָכִים וְעֹמֵד
בִּדְבָרִים אֲשֶׁר לֹא רָאוּ עֵינָיו וּמִתְנַשֵּׂא לַשָּׁוְא בְּעֶשְׁתֹּנוֹת
בָּשָׂר׃ <strong><span class=c>19</span></strong> וְאֵינֶנּוּ מַחֲזִיק בָּרֹאשׁ אֲשֶׁר מְקֻשָּׁר בּוֹ
כָּל-הַגּוּף בִּפְרָקָיו וּמֵיתָרָיו וּמִמֶּנּוּ יִמְצָא אוֹן-לוֹ וְיִגְדַּל
כַּאֲשֶׁר יְגַדְּלֶנּוּ אֱלֹהִים׃ <strong><span class=c>20</span></strong> לָכֵן אִם-מַתֶּם
עִם-הַמָּשִׁיחַ בַּעֲזָבְכֶם יְסוֹדוֹת הָעוֹלָם לָמָּה-זֶּה בְּעוֹדְכֶם חַיִּים
בָּעוֹלַם תּוֹאִילוּ לֶכֶת אַחֲרֵי-צָו לֵאמֹר׃ <strong><span class=c>21</span></strong> לֹא תִקְרַב הֲלֹם
לֹא תִטְעַם לֹא תִגָּע׃ <strong><span class=c>22</span></strong> וְהֵם כֻּלָּם חֻקִּים עֹשֵׂיהֶם לֹא
יִחְיוּ בָהֶם כְּמִצְוַת וְחֻקֵּיהֶם׃ <strong><span class=c>23</span></strong> אֲשֶׁר לָהֶם מַרְאֵה פְנֵי
הַחָכְמָה מִחוּץ בְּיִרְאַת אֱלֹהִים וּבְשִׁפְלוּת רוּחַ וּלְעַנּוֹת
אֶת-גּוּפָם כַּאֲשֶׁר בָּדְאוּ מִלִּבָּם וְכָל-אֵלֶּה לֹא לְכָבוֹד לָהֶם כִּי
אִם-בְּשָׂרָם יִמְצָא חֵפֶץ בָּמוֹ׃</p>

<p><strong><span class=g>ג</span></strong>&nbsp;&nbsp;&nbsp; <strong><span class=c>1</span></strong> וְעַתָּה אִם-קַמְתֶּם עִם-הַמָּשִׁיחַ בַּקְּשׁוּ אֵת אֲשֶׁר
לְמָעְלָה אֲשֶׁר שָׁם הַמָּשִׁיחַ יֹשֵׁב לִימִין אֱלֹהִים׃ <strong><span class=c>2</span></strong> שִׂימוּ
לִבְּכֶם לַאֲשֶׁר מֵעָל וְלֹא לַאֲשֶׁר בָּאָרֶץ׃ <strong><span class=c>3</span></strong> כִּי-מֵתִים
אַתֶּם וְחַיֵּיכֶם צְפוּנִים עִם-הַמָּשִׁיחַ בֵּאלֹהִים׃ <strong><span class=c>4</span></strong>
וְכַאֲשֶׁר יוֹפִיעַ הַמָּשִׁיחַ אֲשֶׁר הוּא חַיֵּינוּ אָז גַּם-אַתֶּם
תּוֹפִיעוּ עִמּוֹ בִּכְבוֹדוֹ׃ <strong><span class=c>5</span></strong> עַל-כֵּן הַכְחִידוּ כְּלֵי
תַאֲוַתְכֶם בָּאָרֶץ זְנוּנִים שִׁקּוּצִים וּתְשׁוּקוֹת זָרוֹת יֵצֶר רָע
וְאַהֲבַת בֶּצַע אֲשֶׁר דָּמְתָה לַעֲבֹדַת אֱלִילִים׃ <strong><span class=c>6</span></strong> כִּי בִגְלַל
אֵלֶּה שְׁפוּכָה חֲמַת אֱלֹהִים עַל-בְּנֵי הַמֶּרִי׃ <strong><span class=c>7</span></strong> וְגַם-אַתֶּם
לְפָנִים כַּאֲשֶׁר יְשַׁבְתֶּם בְּתוֹכָם כֵּן הֲלַכְתֶּם בְּדַרְכֵיהֶם׃ <strong><span class=c>8</span></strong>
אַךְ-עַתָּה הָסִירוּ כָל-אֵלֶּה מֵעֲלֵיכֶם גַּם-אַתֶּם זַעַף וְעֶבְרָה
וְרִשְׁעָה וַחֲרָפוֹת וְדִבְרֵי נְבָלָה מִפִּיכֶם׃ <strong><span class=c>9</span></strong>
אַל-תְּשַׁקְּרוּ אִישׁ בַּעֲמִיתוֹ אַחֲרֵי אֲשֶׁר פְּשַׁטְתֶּם אֶת-הָאָדָם
הַקַּדְמֹנִי עִם-פְּעָלָיו׃ <strong><span class=c>10</span></strong> וּלְבַשְׁתֶּם אֶת-הָאָדָם הֶחָדָשׁ
הוּא אֲשֶׁר הִתְחַדֵּשׁ בְּדַעַת כְּצֶלֶם יֹצְרוֹ׃ <strong><span class=c>11</span></strong> אֲשֶׁר
אֵין-בּוֹ יְוָנִי אוֹ יְהוּדִי נִמּוֹל אוֹ עָרֵל נִלְעַג לָשׁוֹן פֶּרֶא אָדָם
עֶבֶד אוֹ בֶן-חוֹרִים כִּי הַכֹּל וּבַכֹּל הוּא הַמָּשִׁיחַ׃ <strong><span class=c>12</span></strong>
וְאַתֶּם כִּבְחִירֵי הָאֱלֹהִים כִּקְדֹשָׁיו וִידִידָיו לִבְשׁוּ רַחֲמִים
וַחֲסָדִים מִמְּקוֹר לִבְּכֶם רוּחַ שְׁפָלָה עֲנָוָה וְאֹרֶךְ אַפָּיִם׃ <strong><span class=c>13</span></strong>
לָשֵׂאת אִישׁ אֶת-פְּנֵי רֵעֵהוּ וְלִסְלֹחַ לוֹ לִדְבַר רִיב כִּי-יִמָּצֵא
בֵינֵיכֶם וּכְמוֹ אֲדֹנֵינוּ סָלַח לָכֶם כֵּן תִּסְלְחוּ גַּם-אַתֶּם׃ <strong><span class=c>14</span></strong>
וְעַל-כָּל-אֵלֶּה לִבְשׁוּ אַהֲבָה אֲשֶׁר הִיא אֲגֻדַּת הַתְּמִימִים׃ <strong><span class=c>15</span></strong>
וּשְׁלוֹם הָאֱלֹהִים אֲשֶׁר-נִבְחַרְתֶּם לוֹ בְּגוּף אֶחָד יִמְשֹׁל בְּקֶרֶב
לִבְּכֶם וְאֶת-טוּבוֹ תַּכִּירוּ׃ <strong><span class=c>16</span></strong> וְתוֹרַת הַמָּשִׁיחַ תִּהְיֶה
בְפִיכֶם תָּמִיד בְּכָל-חָכְמָה לְלַמֵּד וּלְעוֹרֵר אִישׁ אֶת-אָחִיהוּ
בִּתְהִלּוֹת וְשִׁירוֹת וְזִמְרוֹת-יָהּ וּמִקֶּרֶב לִבְּכֶם תָּשִׁירוּ
לֵאלֹהִים בְּתוֹדָה׃ <strong><span class=c>17</span></strong> וְכֹל אֲשֶׁר-תַּעֲשׂוּ גַּם-בִּדְבַר
שְׂפָתַיִם גַּם-בְּמַעֲשֵׂה יָדָיִם עָשׂוּ כֹל בְּשֵׁם יֵשׁוּעַ אֲדֹנֵינוּ
וּלְהֹדוֹת עַל-יָדוֹ לֵאלֹהִים אָבִינוּ׃ <strong><span class=c>18</span></strong> וְאַתֵּנָה נָשִׁים
הִכָּנַעְנָה לְבַעֲלֵיכֶן כַּמִּשְׁפָּט לִפְנֵי אֲדֹנֵינוּ׃ <strong><span class=c>19</span></strong>
בַּעֲלֵי אִשָּׁה אֶהֱבוּ אֶת-נְשֵׁיכֶם וְלֹא תִהְיוּ לָהֶן לְמֹרַת רוּחַ׃ <strong><span class=c>20</span></strong>
שִׁמְעוּ בָנִים אֶל-יֹלְדֵיכֶם לְכֹל אֲשֶׁר יֹאמֵרוּן כִּי לְרָצוֹן הוּא לַאֲדֹנֵנוּ׃
<strong><span class=c>21</span></strong> אָבוֹת אַל-תַּכְעִיסוּ אֶת-בְּנֵיכֶם פֶּן-יֹאמְרוּ נוֹאָשׁ׃ <strong><span class=c>22</span></strong>
וְאַתֶּם עֲבָדִים שִׁמְעוּ אֶל-אֲדֹנֵיכֶם אֲדֹנֵי הַבָּשָׂר לְכֹל אֲשֶׁר
יֹאמֵרוּן וְלֹא בַעֲבֹדָה לְמַרְאֵה עֵינַיִם לְהָפִיק רָצוֹן מִבְּנֵי אָדָם
כִּי אִם-בְּתָם-לֵב כְּיִרְאֵי יְהוָֹה׃ <strong><span class=c>23</span></strong> וְכֹל אֲשֶׁר תַּעֲשׂוּ
עֲשׂוּ בְכָל-נַפְשְׁכֶם כְּמוֹ לַיהוָֹה וְלֹא לִבְנֵי-אָדָם׃ <strong><span class=c>24</span></strong> הֵן
יְדַעְתֶּם כִּי מֵאֵת יְהוָֹה תִּקְחוּ שְׂכַרְכֶם וְנַחֲלַתְכֶם כִּי
אֶת-אֲדֹנֵינוּ הַמָּשִׁיחַ אַתֶּם עֹבְדִים׃ <strong><span class=c>25</span></strong> כִּי הַמְעַוֵּל
יִקְצָר-עָוֶל כַּאֲשֶׁר עָשָׂה וְאֵין מַשּׂוֹא פָנִים׃</p>

<p><strong><span class=g>ד</span></strong>&nbsp;&nbsp;&nbsp; <strong><span class=c>1</span></strong> וְגַם-אַתֶּם אֲדֹנִים בְּצֶדֶק וּבְמִשְׁפָּט תַּעֲבִידוּן
אֶת-עַבְדֵיכֶם הֲלֹא יְדַעְתֶּם כִּי גַם-לָכֶם אָדוֹן בַּשָּׁמָיִם׃ <strong><span class=c>2</span></strong>
הִתְעוֹרְרוּ לִהִתְפַּלֵּל תָּמִיד וְשִׁקְדוּ לְהַעְתִּיר בְּתוֹדָה׃ <strong><span class=c>3</span></strong>
וְחַלּוּ אֶת-פְּנֵי הָאֱלֹהִים גַּם-בַּעֲדֵנוּ לִפְתֹּחַ לָנוּ שַׁעַר לְנִיב
שְׂפָתֵינוּ לְגַלּוֹת סוֹד הַמָּשִׁיחַ אֲשֶׁר בִּגְלָלוֹ אָסוּר אָנִי׃ <strong><span class=c>4</span></strong>
לְמַעַן יִוָּדַע לַכֹּל כַּאֲשֶׁר אַבִּיעַ כַּמִּשְׁפָּט׃ <strong><span class=c>5</span></strong>
הִתִהַלְּכוּ בִתְבוּנָה בְּקֶרֶב אֵלֶּה אֲשֶׁר מִחוּץ לַעֲדָתֵנוּ וּזְבַנוּ
יַת-עִדָּנָא׃ <strong><span class=c>6</span></strong> יְהִי דְבַרְכֶם מָהוּל בְּחֵן כְּמוֹ מְמֻלָּח
בַּמֶּלַח וְתֵדְעוּ לְהָשִׁיב נְכֹחוֹת לְכָל-אִישׁ וָאִישׁ׃ <strong><span class=c>7</span></strong>
עַל-דְּבַר מַעֲמָדִי הֲלֹא טוּכִיקוֹס יַגִּיד לָכֶם הַכֹּל הוּא אָח אָהוּב
וּמְשָׁרֵת נֶאֱמָן גֶּבֶר עֲמִיתִי וְעֶבֶד לַאֲדֹנֵינוּ׃ <strong><span class=c>8</span></strong> כִּי
לַדָּבָר הַזֶּה שְׁלַחְתִּיו אֲלֵיכֶם לָדַעַת אֶת-שְׁלוֹמֵנוּ וּלְדַבֵּר
נִחֻמִים עַל-לִבְּכֶם׃ <strong><span class=c>9</span></strong> וְעִמּוֹ גַּם-אוֹנִיסִימוֹס בֶּן-אַרְצְכֶם
אָח נֶאֱמָן וְיַקִּיר לִי הֵמָּה יוֹדִיעוּ אֶתְכֶם כָּל-אֲשֶׁר נַעֲשָׂה פֹּה׃ <strong><span class=c>10</span></strong>
אֲרִיסְטַרְכוֹס אֲשֶׁר הוּא עָצוּר עִמָּדִי שֹׁאֵל לִשְׁלוֹמְכֶם גַּם-מַרְקוֹס
בֶּן-אֲחוֹת בַּר-נַבָּא אֲשֶׁר נִדְרַשְׁתֶּם לְקַבֵּל פָּנָיו בְּבוֹאוֹ׃ <strong><span class=c>11</span></strong>
וְגַם-יֵשׁוּעַ הַנִּקְרָא בְשֵׁם יוּסְטוֹס אֲשֶׁר הֵם מִן-הַנִּמּוֹלִים הֵם
לְבַדָּם תָּמְכוּ בְיָדִי בְּמַלְכוּת הָאֱלֹהִים וַיָּשִׁיבוּ אֶת-נַפְשִׁי׃ <strong><span class=c>12</span></strong>
אֶפַּפְרָס בֶּן-אַרְצְכֶם וְעֶבֶד יֵשׁוּעַ הַמָּשִׁיחַ שֹׁאֵל לִשְׁלוֹמְכֶם
הוּא אֲשֶׁר גָּבַר בִּתְפִלּוֹתָיו בְּכָל-עֵת לְהַעֲמִידְכֶם לִפְנֵי הָאֱלֹהִים
שְׁלֵמִים וּמְמֻלָּאִים בִּמְלֹא חֶפְצוֹ׃ <strong><span class=c>13</span></strong> כִּי עֵד אֲנִי לוֹ
אֲשֶׁר קִנְאָתוֹ גָדְלָה לָכֶם וּלְיֹשְׁבֵי לוּדְקְיָא וּלְיֹשְׁבֵי
הִירַפּוֹלִיס׃ <strong><span class=c>14</span></strong> יְדִידֵנוּ לוּקָס הָרֹפֵא וְדִימָס שֹׁאֲלִים
לִשְׁלוֹמְכֶם׃ <strong><span class=c>15</span></strong> שַׁאֲלוּ לִשְׁלוֹם אַחֵינוּ אֲשֶׁר בְּלוּדְקְיָא
וְלִשְׁלוֹם נוּמְפָס וְהַקָּהָל אֲשֶׁר בְּבֵיתָם׃ <strong><span class=c>16</span></strong> אַחֲרֵי
קְרִיאַת הָאִגֶּרֶת הַזֹּאת בְּאָזְנֵיכֶם תְּנוּהָ לְהִקָּרֵא גַּם-בְּאָזְנֵי
קְהַל לוּדְקְיָא וְהָאִגֶּרֶת אֲשֶׁר לְלוּדְקְיָא תִּקְרְאוּ בָהּ גַּם-אַתֶּם׃ <strong><span class=c>17</span></strong>
וְאִמְרוּ אֶל-אַרְכִפּוֹס זָכוֹר אֶת-מִשְׁמֶרֶת הַכְּהֻנָּה אֲשֶׁר לָקַחְתָּ
מִלִּפְנֵי הָאָדוֹן לְמַלֹּאתָהּ׃ <strong><span class=c>18</span></strong> זֹאת שְׁאֵלַת שָׁלוֹם בִּכְתָב
יָדִי אֲנִי פוֹלוֹס זִכְרוּ לְמוֹסֵרָי וְחֶסֶד אֵל עִמָּכֶם אָמֵן׃</p>

</div>

<hr align=center width=300 size=1 style='color:#c0c0c0'>

<div dir=ltr>

<p class=c><a href="index.htm">Index</a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="1th.htm">Poster</a></p>

</div>

</td></tr>
</table>

</body>
</html>
