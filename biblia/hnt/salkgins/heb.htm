<html>
<head>
<title>Novum Testamentum Hebraice. Ad Hebraeos</title>
<meta http-equiv=Content-Type content="text/html; charset=utf-8">
<meta content="Ruslan Khazarzar" name="author">
<meta content="Library of Ruslan Khazarzar, Bible, Biblia, Biblia Hebraica, Hebrew New Testament, Salkinson, Ginsburg" name="keywords">
<meta content="Hebrew New Testament, Ad Hebraeos" name="description">
<link href="../hebr.css" rel="stylesheet" type="text/css">
<style rel="stylesheet" type="text/css">
span.c {font-size:8.0pt}
span.g {font-size:16.0pt}
</style>
</head>

<body>

<table style='border:solid black .25pt' align=center cellpadding=15 cellspacing=0 width=700>
<tr><td>

<div dir=rtl lang=HE>

<h1>אֶל-הָעִבְרִים</h1>

<p><strong><span class=g>א</span></strong>&nbsp;&nbsp;&nbsp; <strong><span class=c>1</span></strong> הָאֱלֹהִים אֲשֶׁר-דִּבֶּר מִקֶּדֶם אֶל-אֲבוֹתֵינוּ פְּעָמִים
רַבּוֹת וּבְפָנִים שֹׁנִים עַל-יְדֵי הַנְּבִיאִים׃ <strong><span class=c>2</span></strong> דִּבֶּר
אֵלֵינוּ לְקֵץ הַיָּמִין הָאֵלֶּה עַל-פִּי הַבֵּן אֲשֶׁר שָׂמָהוּ לְבַעַל
נַחֲלָה בַכֹּל וַאֲשֶׁר בּוֹ עָשָׂה גַּם-שָׁמַיִם וָאָרֶץ׃ <strong><span class=c>3</span></strong> וְהוּא
זֹהַר כְּבוֹדוֹ וְצֶלֶם פָּנָיו וְנֹשֵׂא-כֹל בְּכֹחַ דְּבָרוֹ וְאַחֲרֵי אֲשֶׁר
טִהֵר אֹתָנוּ בְּנַפְשׁוֹ מֵחַטֹּאתֵינוּ יָשַׁב מִימִין אֲשֶׁר לוֹ הַגְּדֻלָּה
בַּמָּרוֹם׃ <strong><span class=c>4</span></strong> וַיִּגְבַּהּ לְמַעְלָה מִן-הַמַּלְאָכִים כַּאֲשֶׁר
קָנָה לוֹ שֵׁם רָם וְנִשָּׂא מֵהֶם׃ <strong><span class=c>5</span></strong> כִּי לְמִי מִן-הַמַּלְאָכִים
אָמַר מֵעוֹלָם בְּנִי אָתָּה אֲנִי הַיּוֹם יְלִדְתִּיךָ וְכֵן עוֹד אֲנִי
אֶהְיֶה-לּוֹ לְאָב וְהוּא יִהְיֶה-לִּי לְבֵן׃ <strong><span class=c>6</span></strong> וְכֵן בְּתִתּוֹ
אֶת-בְּכוֹרוֹ לָשׁוּב לְתֵבֵל אַרְצָה הוּא אֹמֵר הִשְׁתַּחֲווּ לוֹ
כָּל-מַלְאֲכֵי אֱלֹהִים׃ <strong><span class=c>7</span></strong> וְעַל-הַמַלְאָכִים הוּא אֹמֵר עֹשֶׂה
מַלְאָכָיו רוּחוֹת מְשָׁרְתָיו אֵשׁ לֹהֵט׃ <strong><span class=c>8</span></strong> אַךְ עַל-הַבֵּן אֹמֵר
כִּסְאֲךָ אֱלֹהִים עוֹלָם וָעֶד שֵׁבֶט מִישֹׁר שֵׁבֶט מַלְכוּתֶךָ׃ <strong><span class=c>9</span></strong>
אָהַבְתָּ צֶּדֶק וַתִּשְׂנָא רֶשַׁע עַל-כֵּן מְשָׁחֲךָ אֱלֹהִים אֱלֹהֶיךָ
שֶׁמֶן שָׂשׂוֹן מֵחֲבֵרֶךָ׃ <strong><span class=c>10</span></strong> וְכֵן עוֹד אַתָּה אֲדֹנָי לְפָנִים
הָאָרֶץ יָסַדְתָּ וּמַעֲשֵׂי יָדֶיךָ שָׁמָיִם׃ <strong><span class=c>11</span></strong> הֵמָּה יֹאבֵדוּ
וְאַתָּה תַעֲמֹד וְכֻלָּם כַּבֶּגֶד יִבְלוּ׃ <strong><span class=c>12</span></strong> כַּלְּבוּשׁ
תַּחֲלִיפֵם וְיַחְלֹפוּ וְאַתָּה הוּא וּשְׁנוֹתֶיךָ לֹא יִתָּמּוּ׃ <strong><span class=c>13</span></strong>
וּלְמִי אֵיפוֹא מִן-הַמַּלְאָכִים אָמַר מֵעוֹלָם שֵׁב לִימִינִי עַד-אָשִׁית
אֹיְבֶיךָ הֲדֹם לְרַגְלֶיךָ׃ <strong><span class=c>14</span></strong> הֲלֹא כֻלָּם מַלְאֲכֵי הַשָּׁרֵת הֵם
הַשְּׁלוּחִים לְשָׁרֵת לִפְנֵי הַבָּאִים לִנְחֹל יֵשַׁע נַחֲלָתָם׃</p>

<p><strong><span class=g>ב</span></strong>&nbsp;&nbsp;&nbsp; <strong><span class=c>1</span></strong> עַל-כֵּן הַמִּצְוָה אֵלֵינוּ לְהִזָּהֵר עַד-מְאֹד בַּדְּבָרִים
אֲשֶׁר שָׁמָעְנוּ פֶּן-יָלוּזוּ מֵעֵינֵינוּ׃ <strong><span class=c>2</span></strong> כִּי אִם-הַדָּבָר דָּבֻר
עַל-פִּי מַלְאָכִים עָמַד בְּתָקְפוֹ וְכָל-עָוֹן וָפֶשַׁע נִפְקַד בְּשֵׁבֶט
מִשְׁפָּט׃ <strong><span class=c>3</span></strong> אֵיךְ נִמָּלֵט אֲנַחְנוּ אִם-לֹא נָשִׁית לֵב לְיֶשַׁע
רַב כָּמוֹהוּ אֲשֶׁר בִּשַּׂר הָאָדוֹן מֵרֹאשׁ וַיֵּאָמֵן דְּבָרוֹ לָנוּ מִפִּי
שֹׁמְעָיו׃ <strong><span class=c>4</span></strong> וְגַם-אֱלֹהִים נָתַן עֵדוּת עַל-זֹאת בְּאֹתוֹת
וּבְמוֹפְתִים וְנִפְלָאוֹת וּבְמַתְּנוֹת רוּחַ קָדְשׁוֹ אֲשֶׁר חִלֵּק
כִּרְצוֹנוֹ׃ <strong><span class=c>5</span></strong> כִּי לֹא תַחַת יְדֵי-הַמַלְאָכִים שָׁת אֶת-הָעוֹלָם
הֶעָתִיד לָבֹא אֲשֶׁר עָלָיו אֲנַחְנוּ מְדַבְּרִים׃ <strong><span class=c>6</span></strong> כִּי
אִם-כְּעֵדוּת הַכָּתוּב הָאֹמֵר שָׁם מָה-אֱנוֹשׁ כִּי-תִּזְכְּרֶנּוּ
וּבֶן-אָדָם כִּי תִפְקְדֶנּוּ׃ <strong><span class=c>7</span></strong> וַתְּחַסְּרֵהוּ מְעַט מֵאֱלֹהִים
וְכָבוֹד וְהָדָר תְּעַטְּרֵהוּ תַּמְשִׁילֵהוּ בְּמַעֲשֵׂי יָדֶיךָ׃ <strong><span class=c>8</span></strong>
כֹּל שַׁתָּה תַחַת-רַגְלָיו אַךְ בַּאֲשֶׁר שָׁת כֹּל תַּחְתָּיו לֹא הוֹתִיר דָּבָר
אֲשֶׁר לֹא הוּשַׁת תַּחְתָּיו וְעַתָּה לֹא רָאִינוּ עוֹד כַיּוֹם כִּי הַכֹּל
הוּשַׁת תַּחְתָּיו׃ <strong><span class=c>9</span></strong> אֲבָל רֹאִים אֲנַחְנוּ אֶת-יֵשׁוּעַ הַהוּא
אֲשֶׁר חִסְּרוֹ מְעַט מֵאֱלֹהִים וַיְעַטְּרֵהוּ כָבוֹד וְהָדָר עֵקֶב חֶבְלֵי
הַמָוֶת אֲשֶׁר אֲפָפוּהוּ כִּי בְחֶסֶד-אֵל טָעַם טַעַם הַמָּוֶת בְּעַד כֻּלָּם׃
<strong><span class=c>10</span></strong> כִּי הוּא אֲשֶׁר הַכֹּל לְמַעֲנֵהוּ וּמִיָּדוֹ הַכֹּל הָדָר הוּא
לוֹ לְהַנְחוֹת בָּנִים רַבִּים לִגְאוֹן עֻזָּם וּלְהַשְׁלִים אֶת-שַׂר
יְשׁוּעָתָם בְּכוּר עֹנִי׃ <strong><span class=c>11</span></strong> כִּי הַמְכַפֵּר וְהֵם אֲשֶׁר עֲלֵיהֶם
יְכַפֵּר מֵאָב אֶחָד הֵם כֻּלָּם עַל-כֵּן לֹא בוֹשׁ מִקְּרֹא לָהֶם אַחִים׃ <strong><span class=c>12</span></strong>
בְּאָמְרוֹ אֲסַפְּרָה שִׁמְךָ לְאֶחָי בְּתוֹךְ קָהָל אֲהַלֲלֶךָ׃ <strong><span class=c>13</span></strong>
וְעוֹד יֵאָמַר וְקִוֵּיתִי לוֹ וְעוֹד יוֹסִיף הִנֵּה אָנֹכִי וְהַיְלָדִים
אֲשֶׁר נָתַן-לִי יְהוָֹה׃ <strong><span class=c>14</span></strong> וְיַעַן כִּי הַיְלָדִים בָּשָׂר וָדָם
מְנָת חֶלְקָם כֵּן גַּם-הוּא לָבַשׁ בָּשָׂר וָדָם כְּמוֹהֶם לְמַעַן יְבַלַּע
בְּמוֹתוֹ אֶת-מַלְאַךְ הַמָּוֶת הוּא הַשָּׂטָן׃ <strong><span class=c>15</span></strong> וְשִׁלַּח
לַחָפְשִׁי אֶת-אֵלֶּה אֲשֶׁר מֵאֵימַת מָוֶת הָיוּ נִכְבָּשִׁים כָּל-יְמֵי
חַיֵּיהֶם כַּעֲבָדִים׃ <strong><span class=c>16</span></strong> כִּי לֹא לַמַּלְאָכִים נָטָה יָדוֹ
לְהוֹשִׁיעָם כִּי אִם-לְזֶרַע אַבְרָהָם הוּא לְמוֹשִׁיעַ׃ <strong><span class=c>17</span></strong>
וְעַל-כֵּן נִמְשַׁל נִדְמָה לְאֶחָיו בַּכֹּל לְמַעַן יְהִי כֹהֵן גָּדוֹל
בְּרַחֲמָיו וּבֶאֱמוּנָתוֹ לִפְנֵי אֱלֹהִים לְכַפֵּר עַל-חַטֹּאת הָעָם׃ <strong><span class=c>18</span></strong>
כִּי כַאֲשֶׁר הָיָה אִישׁ מַכְאֹבוֹת וִידוּעַ מַסָּה בְּנַפְשׁוֹ כֵּן יוּכַל
לְהוֹשִׁיעַ בְּחוּנֵי מַסָּה׃</p>

<p><strong><span class=g>ג</span></strong>&nbsp;&nbsp;&nbsp; <strong><span class=c>1</span></strong> עַל-כֵּן אַחַי אַנְשֵׁי קֹדֶשׁ חֲבֵרִים מַקְשִׁיבִים לִקְרִיאַת
מָרוֹם הַבִּיטוּ פְנֵי מַלְאָכוֹ הַכֹּהֵן הַגָּדוֹל אֲשֶׁר לוֹ תִשָּׁבַע
לְשׁוֹנֵנוּ הוּא הַמָּשִׁיחַ יֵשׁוּעַ׃ <strong><span class=c>2</span></strong> אֲשֶׁר נֶאֱמָן הוּא
לְעֹשֵׂהוּ בְּכָל-בֵּיתוֹ כְּמשֶׁה׃ <strong><span class=c>3</span></strong> כִּי-יָאֲתָה לּוֹ יֶתֶר שְׂאֵת
עַל-משֶׁה כַּאֲשֶׁר בֹּנֵה בַיִת רַב כְּבוֹדוֹ מִן-הַבָּיִת׃ <strong><span class=c>4</span></strong> כִּי
כָל-בַּיִת בָּנוּי בִּידֵי בֹנֶה וּבֹנֵה-כֹל הוּא אֱלֹהִים׃ <strong><span class=c>5</span></strong> אָמְנָם
משֶׁה כְּעֶבֶד נֶאֱמָן הָיָה בְכָל-בֵּיתוֹ לְעֵדוּת עַל-אֲמָרָיו אֲשֶׁק
יֵאָמֵרוּן׃ <strong><span class=c>6</span></strong> אַךְ הַמָּשִׁיחַ נֶאֱמָן כְּבֵן בְּבֵיתוֹ וּבֵיתוֹ
אֲנָחְנוּ אִם רַק נֹאחֵז בְּמִבְטַחֵנוּ וְעֹז תִּקְוָתוֹ עַד-הַקֵּץ׃ <strong><span class=c>7</span></strong>
עַל-כֵּן כְּמוֹ שֶׁנֶּאֱמַר עַל-פִּי רוּחַ הַקֹּדֶשׁ הַיּוֹם אִם-בְּקֹלוֹ
תִשְׁמָעוּ׃ <strong><span class=c>8</span></strong> אַל-תַּקְשׁוּ לְבַבְכֶם כִּמְרִיבָה כְּיוֹם מַסָּה
בַּמִּדְבָּר׃ <strong><span class=c>9</span></strong> אֲשֶׁר נִסּוּנִי אֲבוֹתֵיכֶם בְּחָנוּנִי גַּם-רָאוּ
פָעֳלַי אַרְבָּעִים שָׁנָה׃ <strong><span class=c>10</span></strong> לָכֵן אָקוּט בַּדּוֹר הַהוּא וָאֹמַר
תָּמִיד תֹּעֵי לֵבָב הֵם וְהֵם לֹא-יָדְעוּ דְרָכָי׃ <strong><span class=c>11</span></strong>
אֲשֶׁר-נִשְׁבַּעְתִּי בְאַפִּי אִם-יְבֹאוּן אֶל-מְנוּחָתִי׃ <strong><span class=c>12</span></strong>
רְאוּ-נָא אַחַי גַּם-אַתֶּם פֶּן-יֵשׁ בָּכֶם לֵב רָע חֲסַר אֱמוּנָה לָסוּר
מֵאַחֲרֵי אֱלֹהִים חַיִּים׃ <strong><span class=c>13</span></strong> אַךְ הוֹכִיחוּ אִישׁ אֶת-רֵעֵהוּ יוֹם
בְּיוֹם כָּל-עוֹד אֲשֶׁר יִקָּרֵא הַיּוֹם לְבִלְתִּי יִקֶשׁ לֵב אִישׁ מִכֶּם
בְּנִכְלֵי חַטָּאתוֹ׃ <strong><span class=c>14</span></strong> כִּי חֲבֵרִים אֲנַחְנוּ לַמָּשִׁיח אִם רַק
נֹאחֵז בְּמִבְטַחֵנוּ מֵהָחֵל וְעַד-כַּלֵּה׃ <strong><span class=c>15</span></strong> וְכַאֲשֶׁר נֶאֱמַר
הַיּוֹם אִם-בְּקֹלוֹ תִשְׁמָעוּ אַל-תַּקְשׁוּ לְבַבְכֶם כִּמְרִיבָה׃ <strong><span class=c>16</span></strong>
וּמִי הָיוּ הַשֹּׁמְעִים בַּעֲלֵי הַמְּרִיבָה הֲלֹא
כָל-הַיֹּצְאִים מִמִּצְרַיִם בְּיַד-משֶׁה׃ <strong><span class=c>17</span></strong> וּבְמִי
הִתְקוֹטֵט אַרְבָּעִים שָׁנָה הֲלֹא בַחַטָּאִים אֲשֶׁר פִּגְרֵיהֶם נָפְלוּ
בַמִּדְבָּר׃ <strong><span class=c>18</span></strong> וְעַל-מִי נִשְׁבַּע אִם-יְבֹאוּן אֶל-מְנוּחָתוֹ הֲלֹא
עַל-אֵלֶּה אֲשֶׁר לֹא הֶאֱמִינוּ׃ <strong><span class=c>19</span></strong> וַאֲנַחְנוּ רֹאִים כִּי לֹא
יָכְלוּ לָבֹא מִפְּנֵי חֹסֶר אֱמוּנָתָם׃</p>

<p><strong><span class=g>ד</span></strong>&nbsp;&nbsp;&nbsp; <strong><span class=c>1</span></strong> עַל-כֵּן בְּהִוָּתֵר לָנוּ הַהַבְטָחָה לָבֹא אֶל-מְנוּחָתוֹ
נִדְאַג לְנַפְשֵׁנוּ פֶּן-יֵחָשֵׁב אִישׁ מִכֶּם כִּמְאַחֵר לָבֹא שָׁמָּה׃ <strong><span class=c>2</span></strong>
כִּי בְשׂרָה טוֹבָה בָּאָה גַּם-אֵלֵינוּ גַּם-אֲלֵיהֶם אַךְ הַדָּבָר אֲשֶׁר
שָׁמְעוּ הֵם לֹא-הוֹעִיל לָהֶם כִּי לֹא הִתְעָרַב בֶּאֱמוּנַת לִבָּם׃ <strong><span class=c>3</span></strong>
כִּי אֲנַחְנוּ הַמַּאֲמִינִים בָּאִים אֶל-מְנוּחָתוֹ כַּאֲשֶׁר אָמָר
אֲשֶׁר-נִשְׁבַּעְתִּי בְאַפִּי אִם-יְבֹאוּן אֶל-מְנוּחָתִי וּמְנוּחָה זוּ הִיא
מִן-הַמְּלָאכָה אֲשֶׁר נֶעֶשְׂתָה בְּהִוָּסֵד אֶרֶץ וְשָׁמָיִם׃ <strong><span class=c>4</span></strong>
כִּי עַל-יוֹם הַשְּׁבִיעִי אֹמֵר בְּמָקוֹם אַחֵר וַיִּשְׁבֹּת אֱלֹהִים בַּיּוֹם
הַשְּׁבִיעִי מִכָּל-מְלַאכְתּוֹ׃ <strong><span class=c>5</span></strong> וּבַמָּקוֹם הַזֶּה יֹאמַר עוֹד
אִם-יְבֹאוּן אֶל-מְנוּחָתִי׃ <strong><span class=c>6</span></strong> הַיֹּצֵא לָנוּ מִכָּל-זֶה כִּי יֵשׁ
בָּאִים אֶל-הַמְּנוּחָה וְהַשֹּׁמְעִים אֶת-בְּשׂרָה טוֹבָה מֵרֹאשׁ לֹא-בָאוּ
מִפְּנֵי חֹסֶר אֱמוּנָתָם׃ <strong><span class=c>7</span></strong> וּלְקֵץ יָמִים רַבִּים הוֹסִיף וְיָעַד
יוֹם אַחֵר בְּאָמְרוֹ עַל-פִּי דָוִד הַיּוֹם כְּמוֹ שֶׁנֶּאֱמַר הַיּוֹם
אִם-בְּקֹלוֹ תִשְׁמָעוּ אַל-תַּקְשׁוּ לְבַבְכֶם׃ <strong><span class=c>8</span></strong> כִּי אִלּוּ
הֵבִיאָם יְהוֹשֻׁעַ אֶל-הַמְּנוּחָה הַנְּכוֹנָה לֹא הָיָה מְדַבֵּר אַחֲרֵי-כֵן
עַל-יוֹם אַחֵר׃ <strong><span class=c>9</span></strong> וְלָכֵן עוֹד נִשְׁאַר יוֹם שַׁבָּתוֹן לְעַם
אֱלֹהִים׃ <strong><span class=c>10</span></strong> כִּי הַבָּא אֶל-מְנוּחָתוֹ יִשְׁבֹּת מִמְּלַאכְתּוֹ
כַּאֲשֶׁר גַּם-שָׁבַת אֱלֹהִים מִמְּלַאכְתּוֹ שֶׁלּוֹ׃ <strong><span class=c>11</span></strong> לָכֵן
נִתְאַמְּצָה לָבֹא אֶל-הַמְּנוּחָה הַהִיא פֶּן-יִכָּשֶׁל אִישׁ בְּלֶכְתּוֹ
בְּעִקְּבוֹת הַמַמְרִים׃ <strong><span class=c>12</span></strong> כִּי-חַי דְּבַר אֱלֹהִים חָזָק וְחַד
מִכָּל-חֶרֶב פִּיפִיּוֹת חֹצֵב וּבֹקֵעַ נֶפֶשׁ וָרוּחַ גַּם-מֹחַ וַעֲצָמוֹת
וּבֹחֵן מַחְשְׁבוֹת לֵב וְיִצְרוֹ׃ <strong><span class=c>13</span></strong> וְאֵין יְצוּר נֶעְלָם
מִלְּפָנָיו אַךְ הַכֹּל חָשׂוּף וְגָלוּי לְעֵינֵי הַהוּא אֲשֶׁר עָלֵינוּ לָתֵת
דִּין לְפָנָיו׃ <strong><span class=c>14</span></strong> וְעַתָּה בִּהְיוֹת-לָנוּ כֹהֵן גָּדוֹל נַעֲלֶה
עַד-מְאֹד אֲשֶׁר צָלַח אֶת-הַשָּׁמַיִם יֵשׁוּעַ בֶּן-אֱלֹהִים נִשְׁמְרָה
אֶת-הַשְּׁבוּעָה אֲשֶׁר נִשְׁבַּעְנוּ לוֹ׃ <strong><span class=c>15</span></strong> כִּי אֵין לָנוּ כֹהֵן
גָּדוֹל אֲשֶׁר לֹא-יוּכַל לָחוּשׁ לְשִׁבְרֵנוּ אַחֲרֵי אֲשֶׁר גַּם-הוּא נִבְחַן
בְּמַסּוֹת כָּמֹנוּ וְחֵטְא לֹא נִמְצָא-בוֹ׃ <strong><span class=c>16</span></strong> עַל-כֵּן נִגְּשָׁה
בְּפֶה מָלֵא אֶל-כִּסֵּא הָרַחֲמִים לָקַחַת חֶסֶד וְלִמְצֹא חֲנִינָה
לַעֲזָר-לָנוּ לְעִתּוֹת בַּצָּרָה׃</p>

<p><strong><span class=g>ה</span></strong>&nbsp;&nbsp;&nbsp; <strong><span class=c>1</span></strong> כִּי כָל-כֹּהֵן גָּדוֹל הַמּוּרָם מִבְּנֵי אָדָם נוֹעַד לַעֲמֹד
לִפְנֵי אֱלֹהִים בְּעַד בְּנֵי אָדָם לְהַקְרִיב מִנְחָה וָזֶבַח עַל-חַטֹּאתָם׃ <strong><span class=c>2</span></strong>
וְהוּא מוּכָן לְהַרְגִּיעַ רִגְשַׁת נַפְשׁוֹ לְשֹׁגְגִים וּלְתֹעִים כִּי
גַם-הוּא אֵין מְתֹם בִּבְשָׂרוֹ מִכַּף-רֶגֶל וְעַד-רֹאשׁ׃ <strong><span class=c>3</span></strong>
בַּעֲבוּר זֹאת הָיָה עלָיו לְהַקְרִיב בְּעַד חַטַּאת נַפְשׁוֹ כְּמוֹ בְעַד
הָעָם׃ <strong><span class=c>4</span></strong> וְלֹא יִקַּח אִישׁ אֶת-הַכָּבוֹד הַזֶּה לְנַפְשׁוֹ כִּי
אִם-אֶת-אֲשֶׁר יִבְחַר-בּוֹ הָאֱלֹהִים כְּאַהֲרֹן׃ <strong><span class=c>5</span></strong> כֵּן
גַּם-הַמָּשִׁיחַ לֹא הִתְנַשֵּׂא מִנַּפְשׁוֹ לִהְיוֹת כֹּהֵן גָּדוֹל כִּי
אִם-עַל-פִּי הָאֹמֵר אֵלָיו בְּנִי אַתָּה אֲנִי הַיּוֹם יְלִדְתִּיךָ׃ <strong><span class=c>6</span></strong>
וְכַאֲשֶׁר אָמַר גַּם-בְּמָקוֹם אַחֵר אַתָּה-כֹהֵן לְעוֹלָם עַל-דִּבְרָתִי
מַלְכִּי-צֶדֶק׃ <strong><span class=c>7</span></strong> אֲשֶׁר בִּימֵי מְגּוּרָיו בִּבְשָׂרוֹ הִקְרִיב
תְּפִלּוֹת וְתַחֲנוּנִים בְּקוֹל שַׁוְעָתוֹ וְדִמְעָתוֹ לִפְנֵי שַׂגִּיא כֹחַ
יְחַלְּצֶנּוּ מִמָּוֶת וַיֵּעָתֵר-לוֹ עֵקֶב יִרְאָתוֹ׃ <strong><span class=c>8</span></strong> וְאַף
בִּהְיוֹתוֹ בֵן לֻמַּד בְּסִבְלֹתָיו לִשְׁמֹעַ בְּקוֹל מְצַוֶּה׃ <strong><span class=c>9</span></strong>
וּבְהִמָּצְאוֹ שָׁלֵם הָיָה לְכָל-שֹׁמְעָיו לִמְקוֹר תְּשׁוּעַת עוֹלָמִים׃ <strong><span class=c>10</span></strong>
וּפִי אֱלֹהִים יִקֳּבֶנּוּ כֹּהֵן גָּדוֹל עַל-דִּבְרָתִי מַלְכִּי-צֶדֶק׃ <strong><span class=c>11</span></strong>
עַל-זֶה יֶשׁ-לָנוּ הַרְבֵּה לְדַבֵּר וְדֵי-בָאֵר כָּבֵד מִמֶּנּוּ בִּהְיוֹתְכֶם
עַרְלֵי-אֹזֶן׃ <strong><span class=c>12</span></strong> כִּי תַחַת אֲשֶׁר הָיָה עֲלֵיכֶם לִהְיוֹת מוֹרִים
בְּרֹב הַיָּמִים נָחוּץ הַדָּבָר עַתָּה לָשׁוּב לְחַוֹּת דַּעַת לָכֶם מָה
הֵמָּה אַבְנֵי פִנָּה בְּתוֹרַת אֱלֹהִים וּנְכֹנִים אַתֶּם לְחָלָב וְלֹא
לְלֶחֶם שָׁמֵן׃ <strong><span class=c>13</span></strong> כִּי כָל-מִי אֲשֶׁר חָלָב מְזוֹנוֹ אֵין לוֹ דֵעָה
בְדִבְרֵי צֶדֶק כִּי עוֹלֵל הוּא׃ <strong><span class=c>14</span></strong> וְלֶחֶם שָׁמֵן לִשְׁלֵמִים
אֲשֶׁר הַסְכֵּן הִסְכִּינוּ בִּבְחִינַת לִבּוֹתָם לְהַבְדִּיל בֵּין-טוֹב לָרָע׃</p>

<p><strong><span class=g>ו</span></strong>&nbsp;&nbsp;&nbsp; <strong><span class=c>1</span></strong> עַל-כֵּן נֶרֶף כָּעֵת מֵאַבְנֵי פִנָּה בְּתוֹרַת הַמָשִׁיחַ
וְנַעֲלֶה עַד-תַכְלִיתָהּ וְלֹא נָשׁוּב לִירוֹת אֶת-הַיְסוֹד לִתְשׁוּבָה
מִן-מַעֲשִׂים אֲשֶׁר מָוֶת בָּם אוֹ אֱמוּנַת אֱלֹהִים׃ <strong><span class=c>2</span></strong> אוֹ דִין
הַטְּבִילוֹת וּסְמִיכַת יָדָיִם וּתְקוּמַת הַמֵּתִים וּמִשְׁפַּט עוֹלָם׃ <strong><span class=c>3</span></strong>
וַאֲנַחְנוּ נַעֲשֶׂה זֹּאת בִּרְצוֹת הָאֵל׃ <strong><span class=c>4</span></strong> כִּי אֵלֶּה אֲשֶׁר
כְּבָר אֹרוּ עֵינֵיהֶם וַיִּטְעֲמוּ אֶת-מַתַּת שָׁמַיִם וְרוּחַ הַקֹּדֶשׁ
הָיְתָה לִמְנָת חֶלְקָם׃ <strong><span class=c>5</span></strong> וַיִּטְעֲמוּ אֶת-דְּבַר אֱלֹהִים הַטּוֹב
וְאֶת-נִפְלְאוֹת הָעוֹלָם הֶעָתִיד׃ <strong><span class=c>6</span></strong> וְאַחֲרֵי-כֵן סֹרֲרוּ לֹא
יִתָּכֵן לָהֶם עוֹד לְהִתְחַדֵּשׁ וְלָשׁוּב כִּי הִצְלִיבוּ לָהֶם מֵחָדָשׁ
אֶת-בֶּן-הָאֱלֹהִים וַיּשִׂימוּ אוֹתוֹ לְחֶרְפָּה׃ <strong><span class=c>7</span></strong> כִּי הָאָרֶץ
הַשֹּׁתָה אֶת-הַגֶּשֶׁם אֲשֶׁר הִרְוָה אֹתָהּ כְּפַעַם בְּפַעַם וְתֵלֵד זֶרַע
טוֹב לַזֹּרֵעַ תִּשָּׂא בְרָכָה מֵאֵת הָאֱלֹהִים׃ <strong><span class=c>8</span></strong> וְכִי-תַצְמִיחַ
קוֹץ וְדַרְדַּר אֵין חֵפֶץ בָּהּ צְפוּיָה הִיא אֱלֵי-מְאֵרָה וְאַחֲרִיתָהּ
לְבָעֵר׃ <strong><span class=c>9</span></strong> אָמֵן הוֹחַלְנוּ יְדִידִים כִּי דְבָרִים טוֹבִים מֵאֵלֶּ
נִמְצָאִים בָּכֶם דְּבָרִים צְפוּיִם אֱלֵי-יְשׁוּעָה אַף כִּי-כָזֹאת
דִּבַּרְנוּ׃ <strong><span class=c>10</span></strong> כִּי לֹא יְעַוֵּל הָאֱלֹהִים וְלֹא יִשְׁכַּח
אֶת-מַעֲשֵׂיכֶם וְאֶת-הָאַהֲבָה אֲשֶׁר הֶרְאֵיתֶם לִשְׁמוֹ סֹמְכִים הֱיִיתֶם
לִקְדשָׁיו וְעוֹדְכֶם כֵּן גַּם-הַיּוֹם׃ <strong><span class=c>11</span></strong> וְחֶפְצֵנוּ כִּי אִישׁ
אִישׁ מִכֶּם יִוָּדַע מִמְּגַמַּת עֲמָלוֹ כִּי תִקְוָתוֹ נֶאֱמָנָה עַד-הַקֵּץ׃ <strong><span class=c>12</span></strong>
וְלֹא תִהְיוּ עֲצֵלִים כִּי אִם-תֵּלְכוּן בְּעִקְּבוֹת אֵלֶּה אֲשֶׁר
בֶּאֱמוּנָתָם וְאֹרֶךְ רוּחָם יָרְשׁוּ אֶת-הַהַבְטָחוֹת׃ <strong><span class=c>13</span></strong> כִּי
כַאֲשֶׁר הִבְטִיחַ אֱלֹהִים אֶת-אַבְרָהָם וְאֵין גָּדוֹל מִמֶּנּוּ לְהִשָּׁבַע
בּוֹ נִשְׁבַּע בְּנַפְשׁוֹ׃ <strong><span class=c>14</span></strong> וַיֹּאמַר כִּי-בָרֵךְ אֲבָרֶכְךָ
וְהַרְבָּה אַרְבֶּה אוֹתָךְ׃ <strong><span class=c>15</span></strong> וּבְכֵן הוֹחִיל בְּאֹרֶךְ רוּחוֹ
וַיִּנְחַל אֶת-הַהַבְטָחָה׃ <strong><span class=c>16</span></strong> כִּי אָמְנָם אֲנָשִׁים נִשְׁבָּעִים
בְּגָדוֹל מֵהֶם וְתֹקֶף הַשְּׁבוּעָה יָבִיא קֵץ לְכָל-רִיב בֵּינֵיהֶם׃ <strong><span class=c>17</span></strong>
וְכֵן כַּאֲשֶׁר חָפֵץ הָאֱלֹהִים בְּכָל-תֹּקֶף לְהַרְאוֹת אֶת-יוֹרְשֵׁי
הַהַבְטָחָה כִּי עֲצָתוֹ אֵין לְהָשִׁיב עָרַב לִפְנֵיהֶם בִּשְׁבוּעָתוֹ׃ <strong><span class=c>18</span></strong>
וּבִשְׁתֵּי אֲמָרוֹת אֵלֶּה אֲשֶׁר אֵין חֲלִיפוֹת לָהֵן מִבִּלְתִּי יְכֹלֶת
הָאֱלֹהִים לְכַזֵּב נִמְצָא לָנוּ נֹחַם-עֹז הַמְמַלְּטִים אֶת-נַפְשֵׁנוּ
לְהַחֲזִיק בַּתִּקְוָה הָעֲרוּכָה לְפָנֵינוּ׃ <strong><span class=c>19</span></strong> אֲשֶׁר-הָיְתָה
לָּנוּ עוֹגִין לְנֶפֶשׁ נֶאֱמָן וְחָזָק וּמַגִּיעַ אֶל-מִבֵּית לַפָּרֹכֶת׃ <strong><span class=c>20</span></strong>
אֲשֶׁר-שָׁם בָּא יֵשׁוּעַ הָרָץ לְפָנֵינוּ אֲשֶׁר-הָיָה לְכֹהֵן גָּדוֹל
לְעוֹלָם עַל-דִּבְרָתִי מַלְכִּי-צֶדֶק׃</p>

<p><strong><span class=g>ז</span></strong>&nbsp;&nbsp;&nbsp; <strong><span class=c>1</span></strong> כִּי זֶה מַלְכִּי-צֶדֶק מֶלֶךְ שָׁלֵם כֹּהֵן לְאֵל עֶלְיוֹן אֲשֶׁר
יָצָא לִקְרַאת אַבְרָהָם אַחֲרֵי שׁוּבוּ מֵהַכּוֹת אֶת-הַמְּלָכִים
וַיְבָרְכֵהוּ׃ <strong><span class=c>2</span></strong> וַאֲשֶׁר חָלַק-לוֹ אַבְרָהָם מַעֲשֵׂר מִכֹּל
וּפֵשֶׁר שְׁמוֹ בְּרֹאשׁ מֶלֶךְ צֶדֶק וְגַם-כֵּן מֶלֶךְ שָׁלֵם הוּא מֶלֶךְ
הַשָּׁלוֹם׃ <strong><span class=c>3</span></strong> בְּלֹא-אָב בְּלֹא-אֵם בְּלֹא יַחַשׂ וְאֵין לוֹ
תְּחִלַּת הַיָּמִים וְאַף לֹא קֵץ הַחַיִּים וְדוֹמֶה לְבֶן-הָאֱלֹהִים הוּא
עֹמֵד כֹּהֵן לְעוֹלָם׃ <strong><span class=c>4</span></strong> וּרְאוּ-נָא מַה-נִּכְבָּד הוּא אֲשֶׁר
אַבְרָהָם רֹאשׁ הָאָבוֹת נָתַן-לוֹ מַעֲשֵׂר מֵרֵאשִׁית הַשָּׁלָל׃ <strong><span class=c>5</span></strong>
וְאָמֵן יוֹרְשֵׁי הַכְּהֻנָּה מִבְּנֵי לֵוִי לָהֶם הַמִּשְׁפָּט לָקַחַת
מַעֲשֵׂר עַל-פִּי הַתּוֹרָה מֵאֵת הָעָם מֵאֵת אֲחֵיהֶם אַף כִּי-יֹצְאֵי יֶרֶךְ
אַבְרָהָם הֵם׃ <strong><span class=c>6</span></strong> וְזֶה אֲשֶׁר לֹא הִתְיַחֵשׂ לְמִשְׁפְּחֹתָם לָקַח
מַעֲשֵׂר מֵאַבְרָהָם וְגַם-בֵּרַךְ אֹתוֹ אֲשֶׁר הַהַבְטָחָה נְתוּנָה לוֹ מֵאָז׃
<strong><span class=c>7</span></strong> וְדָבָר יָדוּעַ הוּא מֵאֵין פֹּצֶה פֶה כִּי הַקָּטֹן יְבֹרַךְ
מִן-הַגָּדוֹל׃ <strong><span class=c>8</span></strong> וּפֹה לֹקְחִים מַעֲשֵׂר אֲנָשִׁים בְּנֵי תְמוּתָה
וְשָׁם זֶה הוּא אֲשֶׁר עֵדוּת לוֹ כִּי הוּא חָי׃ <strong><span class=c>9</span></strong> וְאִם תִּשְׂאוּ
נִיב שְׂפָתָי גַּם-לֵוִי הַלֹּקֵחַ מַעֲשֵׂר נָתַן מַעֲשֵׂר בְּתוֹךְ אַבְרָהָם׃ <strong><span class=c>10</span></strong>
כִּי בְּיֶרֶךְ אָבִיו הָיָה בְּצֵאת מַלְכִּי-צֶדֶק לִקְרָאתוֹ׃ <strong><span class=c>11</span></strong>
וְאִם תַּכְלִית כָּל-חֵפֶץ נִמְצְאָה בִּכְהֻנַּת בְּנֵי לֵוִי אֲשֶׁר בְּיָמֶיהָ
נִתְּנָה הַתּוֹרָה לָעָם מַה-לְּכֹהֵן אַחֵר כִּי יָקוּם עַל-דִּבְרָתִי
מַלְכִּי-צֶדֶק וְלֹא יִקָּרֵא עַל-דִּבְרָתִי אַהֲרֹן׃ <strong><span class=c>12</span></strong> כִּי
בְהִשְׁתַּנּוֹת הַכְּהֻנָּה גַּם-חֲלִיפַת הַתּוֹרָה בֹּא תָבוֹא אֶל-נָכוֹן׃ <strong><span class=c>13</span></strong>
וְהִנֵּה-זֶה אֲשֶׁר-יְדֻבַּר בּוֹ כָזֹאת בֶּן-שֵׁבֶט אַחֵר הוּא אֲשֶׁר אֵין
אִישׁ מִמֶּנּוּ קָרֵב אֶל-הַמִּזְבֵּחַ׃ <strong><span class=c>14</span></strong> כִּי מוּדַעַת זֹאת כִּי
מִיהוּדָה צָמַח אֲדֹנֵינוּ וְעַל-שֵׁבֶט זֶה לֹא-דִבֶּר משֶׁה מְאוּמָה
עַל-אֹדוֹת הַכְּהֻנָּה׃ <strong><span class=c>15</span></strong> וְגַם-זֹאת מוּדַעַת בְּיֶתֶר מִדָּה כִּי
יָקוּם כֹּהֵן אַחֵר בִּדְמוּת מַלְכִּי-צֶדֶק׃ <strong><span class=c>16</span></strong> אֲשֶׁר אֵינֶנּוּ
לְפִי מִצְוַת הַתּוֹרָה לְחַיֵּי בְשָׂרִים כִּי אִם-לְפִי הַגְּבוּרָה לְחַיֵּי
אֵין-סוֹף׃ <strong><span class=c>17</span></strong> כִּי-הֵעִיד לֵאמֹר אַתָּה כֹהֵן לְעוֹלָם עַל-דִּבְרַתִי
מַלְכִּי-צֶדֶק׃ <strong><span class=c>18</span></strong> כִּי אָמְנָם יֵשׁ תְּנוּאָה לַדָּת הַנְּתוּנָה
מִקֶּדֶם אֲשֶׁר הָיְתָה מִבְּלִי-כֹחַ וְלִבְלִי הוֹעִיל׃ <strong><span class=c>19</span></strong> כִּי
הַתּוֹרָה לֹא בִצְּעָה דָּבָר לְתַכְלִיתוֹ כִּי אִם-אֵת אֲשֶׁר עַל-יָדָהּ
בָּאָה תִקְוָה טוֹבָה מִמֶּנָּה אֲשֶׁר בָּהּ נִקְרַב אֶל-הָאֱלֹהִים׃ <strong><span class=c>20</span></strong>
וּבַאֲשֶׁר יֵשׁוּעַ לֹא הָיָה לְכֹהֵן מִבְּלִי שְׁבוּעָה׃ <strong><span class=c>21</span></strong> כִּי
הֵמָּה הָיוּ לְכֹהֲנִים מִבְּלִי שְׁבוּעָה וְזֶה בִּשְׁבוּעָה עַל-פִּי הָאֹמֵר
אֵלָיו נִשְׁבַּע יְהוָֹה וְלֹא יִנָּחֵם אַתָּה-כֹהֵן לְעוֹלָם עַל-דִּבְרָתִי
מַלְכִּי-צֶדֶק׃ <strong><span class=c>22</span></strong> אֲשֶׁר לָזֹאת יֵשׁוּעַ הוּא הָעֵרָבוֹן לַבְּרִית
הַטּוֹבָה מִן-הָרִאשֹׁנָה׃ <strong><span class=c>23</span></strong> וְרַבִּים הָיוּ כֹהֲנֶיהָ הָהֵם כִּי
לֹא יָכְלוּ לָשֶׁבֶת לָעַד מִפְּנֵי הַמָּוֶת׃ <strong><span class=c>24</span></strong> וְזֶה יַעַן כִּי
יֵשֵׁב לְעוֹלָם גַּם-כְּהֻנָּתוֹ לֹא תַעֲבֹר מִמֶּנּוּ׃ <strong><span class=c>25</span></strong>
וּבַעֲבוּר זֹאת רַב הוּא לְהוֹשִׁיעַ תְּשׁוּעַת נֶצַח לְכָל-הַבָּאִים עַל-יָדוֹ
לֵאלֹהִים כִּי הוּא חַי לָנֶצַח לְהַפְגִּיעַ בַּעֲדָם׃ <strong><span class=c>26</span></strong> כִּי טוֹב
לָנוּ כֹהֵן גָּדוֹל קָדוֹשׁ כָּמוֹהוּ נְקִי כַפַּיִם וּבַר לְבָב נִבְדָּל
מֵחַטָּאִים וְנִשָּׂא מֵעַל הַשָּׁמָיִם׃ <strong><span class=c>27</span></strong> אֲשֶׁר אֵין-לוֹ חֹק יוֹם
יוֹם כַּכֹּהֲנִים הַגְּדוֹלִים לְהַקְרִיב קָרְבָּן בַּתְּחִלָּה עַל-חַטַּאת
נַפְשׁוֹ וְאַחֲרֵי-כֵן בְּעַד הָעָם כִּי הִשְׁלִים אֶת-זֹאת בְּפַעַם אַחַת
בְּהַקְרִיב אֶת-נַפְשׁוֹ׃ <strong><span class=c>28</span></strong> כִּי הַתּוֹרָה הֵקִימָה אֲנָשִׁים לְכֹהֲנִים
גְּדוֹלִים אֲשֶׁר רִפְיוֹנָם בָּם אַךְ דְּבַר-הַשְּׁבוּעָה אַחֲרֵי הַתּוֹרָה
הֵקִים אֶת-הַבֵּן אֲשֶׁר נַעֲלֶה הוּא בִּשְׁלֵמוּת נֶצַח׃</p>

<p><strong><span class=g>ח</span></strong>&nbsp;&nbsp;&nbsp; <strong><span class=c>1</span></strong> סוֹף דָּבָר הַכֹּל נִשְׁמָע יֶשׁ-לָנוּ כֹהֵן גָּדוֹל הַיֹּשֵׁב
לִימִין כִּסֵּא הַכָּבוֹד בַּשָּׁמָיִם׃ <strong><span class=c>2</span></strong> מְשָׁרֵת בַּקֹּדֶשׁ
וּבְמִשְׁכָּן אֱמֶת אֲשֶׁר הֶאֱהִיל יְהוָֹה וְלֹא אָדָם׃ <strong><span class=c>3</span></strong>
וְכָל-כֹּהֵן גָּדוֹל יָעֳמַד לְהַקְרִיב מִנְחָה וָזָבַח וְעַל-כֵּן נָכוֹן
לִהְיוֹת גַּם-לוֹ קָרְבָּן אֲשֶׁר יַקְרִיב׃ <strong><span class=c>4</span></strong> וְאִלּוּ הָיָה בָאָרֶץ
לֹא הָיָה כֹהֵן מִפְּנֵי הַכֹּהֲנִים הַמַּקְרִיבִים כָּל-קָרְבָּן כַּתּוֹרָה׃ <strong><span class=c>5</span></strong>
הַמְכַהֲנִים בַּמִּקְדָּשׁ אֲשֶׁר הוּא דְמוּת וְצֵל לַאֲשֶׁר בַּמָּרוֹם
כַּאֲשֶׁר צֻוָּה משֶׁה מִפִּי אֱלֹהִים בַּעֲשׁתוֹ וְאֶת-הַמִּשְׁכָּן כִּי אָמַר
רְאֵה וַעֲשֵׂה כֹל כַּתַּבְנִית אֲשֶׁר אַתָּה מָרְאֶה בָּהָר׃ <strong><span class=c>6</span></strong>
וְעַתָּה הוּא לָקַח-לוֹ כְהֻנָּה נִשְׂגָּבָה מִזֹּאת כַּאֲשֶׁר גַּם-הַבְּרִית
אֲשֶׁר הוּא לְמֵלִיץ לָהּ נִשְׂגָּבָה מִן-הָרִאשֹׁנָה וּנְתוּנָה
עֲלֵי-הַבְטָחוֹת טוֹבוֹת מִן-הָרִאשֹׁנוֹת׃ <strong><span class=c>7</span></strong> כִּי לוּ הָיְתָה
הַבְּרִית הָרִאשֹׁנָה בְלִי חֶסְרוֹן הֲלֹא לֹא-יְבֻקַּשׁ מָקוֹם לִשְׁנִיָּה׃ <strong><span class=c>8</span></strong>
אַךְ בִּמְצֹא חֶסְרוֹן אָמַר אֲלֵיהֶם הִנֵּה יָמִים בָּאִים נְאֻם-יְהוָֹה
וְכָרַתִּי אֶת-בֵּית יִשְׂרָאֵל וְאֶת-בֵּית יְהוּדָה בְּרִית חֲדָשָׁה׃ <strong><span class=c>9</span></strong>
לֹא כַבְּרִית אֲשֶׁר כָּרַתִּי אֶת-אֲבוֹתָם בְּיוֹם הֶחֱזִיקִי בְיָדָם לְהוֹצִיאָם
מֵאֶרֶץ מִצְרָיִם אֲשֶׁר-הֵמָּה הֵפֵרוּ אֶת-בְּרִיתִי וְאָנֹכִי בָּחַלְתִּי
בָם נְאֻם-יְהוָֹה׃ <strong><span class=c>10</span></strong> כִּי זֹאת הַבְּרִית אֲשֶׁר אֶכְרֹת אֶת-בֵּית
יִשְׂרָאֵל אַחֲרֵי הַיָּמִים הָהֵם נְאֻם-יְהוָֹה נָתַתִּי אֶת-תּוֹרָתִי
בְּקִרְבָּם וְעַל-לִבָּם אֶכְתֳּבֶנָּה וְהָיִיתִי לָהֶם לֵאלֹהִים וְהֵמָּה
יִהְיוּ-לִי לְעָם׃ <strong><span class=c>11</span></strong> וְלֹא יְלַמְּדוּ עוֹד אִישׁ אֶת-רֵעֵהוּ
וְאִישׁ אֶת-אָחִיו לֵאמֹר דְּעוּ אֶת-יְהוָֹה כִּי כוּלָּם יֵדְעוּ אֹתִי
לְמִקְּטַנָּם וְעַד-גְּדוֹלָם׃ <strong><span class=c>12</span></strong> כִּי אֶסְלַח לַעֲוֹנָם
וּלְחַטָּאתָם וּלְפִשְׁעֵיהֶם לֹא אֶזְכָּר-עוֹד׃ <strong><span class=c>13</span></strong> בְּאָמְרוֹ
בְּרִית חֲדָשָׁה בִּלָּה אֶת-הָרִאשֹׁנָה וְהַבָּלָה וְהַנּוֹשֶׁנֶת קָרוֹב
קִצָּהּ׃</p>

<p><strong><span class=g>ט</span></strong>&nbsp;&nbsp;&nbsp; <strong><span class=c>1</span></strong> אוּלָם גַּם-הַבְּרִית הָרִאשֹׁנָה הָיוּ לָהּ חֻקֵּי עֲבוֹדַת-אֵל
וּמִקְדַּשׁ מַטָּה בָּאָרֶץ׃ <strong><span class=c>2</span></strong> כִּי נַעֲשָׂה הַמִשְׁכָּן הַחִיצוֹן
אֲשֶׁר שָׁם הַמְּנוֹרָה וְהַשֻּׁלְחָן וְלֶחֶם הַפָּנִים וְהוּא נִקְרָא קֹדֶשׁ׃ <strong><span class=c>3</span></strong>
וּמִבֵּית לַפָּרֹכֶת מִשְׁכָּן הַנִּקְרָא קֹדֶשׁ הַקֳּדָשִׁים׃ <strong><span class=c>4</span></strong>
שָׁם מַחְתַּת הַזָּהָב וַאֲרוֹן הַבְּרִית מְצֻפֶּה זָהָב סָבִיב וְצִנְצֶנֶת
זָהָב אֲשֶׁר הַמָּן בְּתוֹכָהּ וּמַטֵּה אַהֲרֹן אֲשֶׁר פָּרַח וְלוּחֹת
הַבְּרִית׃ <strong><span class=c>5</span></strong> וּמִלְמַעְלָה כְּרוּבֵי הַכָּבוֹד סֹכְכִים
עַל-הַכַּפֹּרֶת וְאֵין לָנוּ עַתָּה לְדַבֵּר עַל-כָּל-חֵלֶק וְחֵלֶק לְבַדּוֹ׃ <strong><span class=c>6</span></strong>
וְכַאֲשֶׁר נַעֲשׂוּ אֵלֶּה בָּאוּ תָמִיד הַכֹּהֲנִים עֹבְדֵי עֲבֹדָה אֶל-הַמִּשְׁכָּן
הַחִיצוֹן׃ <strong><span class=c>7</span></strong> וְאֶל-הַפְּנִימִי בָּא הַכֹּהֵן הַגָּדוֹל לְבַדּוֹ
פַּעַם אַחַת בַּשָּׁנָה לֹא בִּבְלִי-דָם אֲשֶׁר הִזָּה לְכַפֵּר בַּעֲדוֹ
וּבְעַד שִׁגְגוֹת הָעָם׃ <strong><span class=c>8</span></strong> בְּזֹאת הוֹדִיעַ רוּחַ הַקֹּדֶשׁ כִּי
עוֹד לֹא נִפְתַּח הַדֶּרֶךְ לְקֹדֶשׁ הַקֳּדָשִׁים כָּל-עוֹד הַמִשְׁכָּן
הָרִאשׁוֹן עֹמֵד עַל-מְכוֹנוֹ׃ <strong><span class=c>9</span></strong> וְזֶה הוּא לְמשָׁל לַזְּמָן הַזֶּה
בְּהַקְרִיבָם מִנְחָה וָזֶבַח אֲשֶׁר אֵין בָּם לְהָכִין לֵבָב שָׁלֵם
אֶל-הָעֹבְדִים׃ <strong><span class=c>10</span></strong> כִּי חֻקּוֹת הַגּוּף הֵם עִם-מַאֲכָל וּמִשְׁתֶּה
וּטְבִילוֹת שֹׁנוֹת אֲשֶׁר נִתְּנוּ עַד-עֵת הַתִּקּוּן׃ <strong><span class=c>11</span></strong> אֲבָל
בְּבֹא הַמָּשִׁיחַ לִהְיוֹת לְכֹהֵן גָּדוֹל עַל-הַטֹּבוֹת הָעֲתִידוֹת
בַּמִּשְׁכָּן הַגָּדוֹל וְהַשָּׁלֵם אֲשֶׁר אֵינֶנּוּ מַעֲשֶׂה יָדַיִם
וְאֵינֶנּוּ מֵהַבְּרִיאָה הַלֵּזוּ׃ <strong><span class=c>12</span></strong> הוּא בָא פַעַם אַחַת
אֶל-הַקֹּדֶשׁ לֹא בְדַם שְׂעִירִים וַעֲגָלִים כִּי אִם-בְּדַם נַפְשׁוֹ
וַיִּמְצָא פְּדוּת עוֹלָם׃ <strong><span class=c>13</span></strong> וְאִם דַּם שְׂעִירִים וּפָרִים וְאֵפֶר
הַפָּרָה זֹרַק עַל-הַטָּמֵא יְטַהֵר אֶת-בְּשָׂרוֹ וְיקַדְּשֵׁהוּ׃ <strong><span class=c>14</span></strong>
אַף כִּי-דַם הַמָּשִׁיחַ אֲשֶׁר בְּרוּחַ עוֹלָם הִקְרִיב אֶת-נַפְשׁוֹ
בִּבְלִי-מוּם לֵאלֹהִים יְטַהֵר אֶת-לִבְּכֶם מִן-מַעֲשִׂים אֲשֶׁר מָוֶת בָּם
לַעֲבֹד אֶת-אֱלֹהִים חַיִּים׃ <strong><span class=c>15</span></strong> בַּעֲבוּר זֹאת מַלְאָךְ מֵלִיץ הוּא
לַבְּרִית הַחֲדָשָׁה וּמוֹתוֹ נִמְצָא לְכַפָּרַת הַפּשְׁעִים תַּחַת הַבְּרִית
הָרִאשֹׁנָה לְמַעַן יַשִּׂיגוּ בְחִירֵי-יָהּ אֶת-הַבְטָחַת נַחֲלַת עוֹלָם׃ <strong><span class=c>16</span></strong>
כִּי בְצַוָּאַת הַמַּנְחִיל יֶחְסַר מוֹת הַמַּנְחִיל׃ <strong><span class=c>17</span></strong> וְצַוָּאת
הַמַנְחִיל תָּקוּם אַךְ אַחֲרֵי הַמָּוֶת יַעַן אֵין לָהּ תֹּקֶף בְּחַיֵּי
הַמַּנְחִיל׃ <strong><span class=c>18</span></strong> וְלָכֵן גַּם-חֲנֻכַּת הַבְּרִית הָרִאשֹׁנָה לֹא
נֶעֶשְׂתָּה בִּבְלִי-דָם׃ <strong><span class=c>19</span></strong> כִּי כַאֲשֶׁר נֶאֶמְרָה כָל-מִצְחָה
כְּפִי הַתּוֹרָה לְכָל-הָעָם בְּיַד-משֶׁה לָקַח דַּם עֲגָלִים וּשְׂעִירִים
עִם-מַיִם וּשְׁנִי תוֹלַעַת וְאֵזוֹב וַיִּזְרֹק עַל-הַסֵּפֶר וְעַל-הָעָם׃ <strong><span class=c>20</span></strong>
וַיֹּאמַר הִנֵּה דַם-הַבְּרִית אֲשֶׁר צִוָּה אֶתְכֶם אֱלֹהִים׃ <strong><span class=c>21</span></strong>
וְכֵן עַל-הַמִּשְׁכָּן וְעַל-כָּל-כְּלֵי הַשָּׁרֵת זָרַק אֶת-הַדָּם׃ <strong><span class=c>22</span></strong>
וְכִמְעַט הַכֹּל לְפִי הַתּוֹרָה יִטְהַר בַּדָּם ובִבְלִי שְׁפָךְ-דָּם אֵין
סְלִיחָה׃ <strong><span class=c>23</span></strong> וְלָכֵן נָכוֹן הָיָה לְטַהֵר כָּזֹאת אֶת-הַדְּבָרִים
אֲשֶׁר תַּבְנִית הֵם לַאֲשֶׁר בַּמָּרוֹם אֲבָל הַדְּבָרִים עַצְמָם בַּמָּרוֹם
בִּזְבָחִים טוֹבִים מֵאֵלֶּה׃ <strong><span class=c>24</span></strong> כִּי לֹא בָא הַמָּשִׁיחַ
אֶל-הַמִּקְדָּשׁ מַעֲשֵׂה יָדַיִם אֲשֶׁר תַּבְנִית הוּא לְמִקְדָּשׁ אֱמֶת כִּי
אִם-בָּא אֶל-עֶצֶם הַשָּׁמַיִם לְהֵרָאוֹת עַתָּה בַּעֲדֵנוּ לִפְנֵי הָאֱלֹהִים׃
<strong><span class=c>25</span></strong> גַּם-לֹא לְהַקְרִיב אֶת-נַפְשׁוֹ פְּעָמִים רַבּוֹת כַּכֹּהֵן
הַגָּדוֹל הַבָּא אֶל-הַקֹּדֶשׁ שָׁנָה בְשָׁנָה בְּדַם לֹא-לוֹ׃ <strong><span class=c>26</span></strong>
כִּי אִם-כֵּן הָיָה לוֹ לְהִתְעַנּוֹת פְּעָמִים רַבּוֹת לְמִן הִוָּסֵד אָרֶץ
אַךְ עַתָּה בְּקֵץ הַדֹּרוֹת נִגְלָה פַעַם אַחַת לְהָתֵם הַטָּאוֹת בְּזֶבַח
נַפְשׁוֹ׃ <strong><span class=c>27</span></strong> וְכַאֲשֶׁר נִגְזַר עַל-בְּנֵי אָדָם לָמוּת פַּעַם אַחַת
וְאַחֲרֵי-כֵן הַמִּשְׁפָּט׃ <strong><span class=c>28</span></strong> כֵּן גַּם-הַמָּשִׁיחַ הִקְרִיב
אֶת-נַפְשׁוֹ פַעַם אַחַת לָשֵׂאת חֵטְא רַבִּים וּבִבְלִי חַטָּאת יֵרָאֶה
שֵׁנִית לַמְחַכִּים-לוֹ לִתְשׁוּעָה׃</p>

<p><strong><span class=g>י</span></strong>&nbsp;&nbsp;&nbsp; <strong><span class=c>1</span></strong> כִּי הַתּוֹרָה אֲשֶׁר בָּהּ רַק צֵל טֹבוֹת הָעֲתִידוֹת וְלֹא פְנֵי
עֶצֶם הַטֹּבוֹת הָהֵנָּה אֵין בְּכֹחָהּ לְהָכִין שָׁלֵם לַנִּגָּשִׁים
בַּזְּבָחִים הָאֵלֶּה אֲשֶׁר יַקְרִיבוּ תָמִיד שָׁנָה בְשָׁנָה׃ <strong><span class=c>2</span></strong>
כִּי אִם-לֹא-כֵן הֲלֹא יֶחְדְּלוּ מֵהַקְרִיבָם עוֹד כִּי אַחֲרֵי אֲשֶׁר
הִטַּהֲרוּ הָעֹבְדִים פַעַם אַחַת אֵין לָהָם עוֹד מַחְשֶׁבֶת הַחֵטְא׃ <strong><span class=c>3</span></strong>
אוּלָם בַּקָּרְבָּנוֹת הָאֵלֶּה יֶשׁ-זֵכֶר לַחֲטָאִים שָׁנָה בְשָׁנָה׃ <strong><span class=c>4</span></strong>
כִּי אֵין בְּדַם פָּרִים וּשְׂעִירִים לִנְשׂא חֲטָאִים׃ <strong><span class=c>5</span></strong> עַל-כֵּן
בְּבֹאוֹ אֶל-תֵּבֵל אַרְצָה אָמָר זֶבַח וּמִנְחָה לֹא חָפַצְתָּ גּוּף
כּוֹנַנְתָּ לִּי׃ <strong><span class=c>6</span></strong> עוֹלָה וַחֲטָּאָה לֹא שָׁאָלְתָּ׃ <strong><span class=c>7</span></strong>
אָז אָמַרְתִּי הִנֵּה-בָאתִי בִּמְגִלַּת-סֵפֶר כָּתוּב עָלָי לַעֲשׂוֹת
רְצוֹנְךָ אֱלֹהָי׃ <strong><span class=c>8</span></strong> בְּאָמְרוֹ מֵרֹאשׁ זֶבַח וּמִנְחָה וְעוֹלָה
וַחֲטָאָה לֹא חָפַצְתָּ וְלֹא שָׁאָלְתָּ וְהֵם הֵמָּה הַמּוּבָאִים לְפִי
הַתּוֹרָה׃ <strong><span class=c>9</span></strong> אָז יֹאמַר הִנֵּה-בָאתִי לַעֲשׂוֹת רְצוֹנְךָ הֵסִיר
אֶת-הָרִאשֹׁנָה לְמַעַן הָקֵם אֶת-הַשְּׁנִיָּה׃ <strong><span class=c>10</span></strong> וּבָרָצוֹן הַזֶּה
אָנוּ מִתְקַדְּשִׁים בְּקָרְבַּן נֶפֶשׁ יֵשׁוּעַ הַמָּשִׁיחַ אֲשֶׁר הִקְרִיב
פַּעַם אֶחָת׃ <strong><span class=c>11</span></strong> וְכָל-כֹּהֵן עֹמֵד לְשָׁרֵת יוֹם יוֹם וּלְהַקְרִיב
פְּעָמִים שֹׁנוֹת אֶת-הַזְּבָחִים הָהֵמָּה אֲשֶׁר אֵין בָּם מֵעוֹלָם לְכַפֵּר
עַל-חֲטָאִים׃ <strong><span class=c>12</span></strong> אֲבָל הוּא הִקְרִיב זֶבַח אֶחַד עַל-הַחֲטָאִים
וַיֵּשֶׁב לִימִין אֱלֹהִים עַד-עוֹלָם׃ <strong><span class=c>13</span></strong> וּמֵאָז הוּא מְיַחֵל
עַד-יוּשְׁתוּ אֹיְבָיו הֲדֹם לְרַגְלָיו׃ <strong><span class=c>14</span></strong> כִּי בְקָרְבָּן אֶחָד
הִשְׁלִים אֶת-הַמְקֻדָּשִׁים עַד-עוֹלָם׃ <strong><span class=c>15</span></strong> וְגַם-רוּחַ הַקֹּדֶשׁ
יָעֶד-לָנוּ כָזֹאת כִּי אַחֲרֵי אָמְרוֹ׃ <strong><span class=c>16</span></strong> זֹאת הַבְּרִית אֲשֶׁר
אֶכְרֹת אִתָּם אַחֲרֵי הַיָּמִים הָהֵם נְאֻם-יְהוָֹה נָתַתִּי אֶת-תּוֹרָתִי
בְּקִרְבָּם וְעַל-לִבָּם אֶכְתֳּבֶנָּה׃ <strong><span class=c>17</span></strong> יוֹסִיף יֹאמַר
וְלַעֲוֹנָם וּלְחַטָּאתָם לֹא אֶזְכָּר-עוֹד׃ <strong><span class=c>18</span></strong> וּבַאֲשֶׁר יֶשׁ-שָׁם
סְלִיחָה לָאֵלֶּה אֵין מָקוֹם לְקָרְבָּן עָל-הַחֵטְא׃ <strong><span class=c>19</span></strong> עַל-כֵּן
אֶחָי בִּהְיוֹת לָנוּ בִטָּחוֹן לָבֹא אֶל-הַקֹּדֶשׁ בְּדַם יֵשׁוּעַ׃ <strong><span class=c>20</span></strong>
אֲשֶׁר חָנַךְ מְסִלָּה חֲדָשָׁה לָנוּ מְסִלַּת חַיִּים דֶּרֶךְ הַפָּרֹכֶת
אֲשֶׁר בְּשָׂרוֹ הוּא׃ <strong><span class=c>21</span></strong> וּבִהְיוֹת לָנוּ כֹּהֵן גָּדוֹל עַל-בֵּית
הָאֱלֹהִים׃ <strong><span class=c>22</span></strong> נִגְּשָׁה בְּלֵב שָׁלֵם וּבֶאֱמוּנָה אֹמֶן מְטֹהָרִים
מֵרַעְיוֹן רָע בְּלִבֵּנוּ אֲשֶׁר זֹרַק עָלָיו וּבְשָׂרֵנוּ אֲשֶׁר רֻחַץ
בְּמַיִם טְהוֹרִים׃ <strong><span class=c>23</span></strong> וְנִשְׁמֹר הֵיטֵב שְׁבוּעַת פִּינוּ
עַל-דְּבַר תִּקְוָתֵנוּ וְלֹא נֶרֶף כִּי נֶאֱמָן הוּא הַמַּבְטִיחַ׃ <strong><span class=c>24</span></strong>
וְנִתְבּוֹנְנָה אִישׁ אֶל-רֵעֵהוּ לְהִתְעוֹרֵר לְאַהֲבָה וּלְמַעֲשִׂים טוֹבִים׃
<strong><span class=c>25</span></strong> וְלֹא נֶחְדַּל מִבֹּא אֶל-קְהִלָּתֵנוּ כְּדֶרֶךְ אֲנָשִׁים
אֲחָדִים מִכֶּם כִּי אִם-נוֹכִיחַ אִישׁ אֶת-עֲמִיתוֹ וּמַה גַּם-בִּרְאֹתְכֶם
כִּי-קָרוֹב הַיּוֹם׃ <strong><span class=c>26</span></strong> כִּי אִם-נֶחְטָא בְזָדוֹן אַחֲרֵי אֲשֶׁר
קָנִינוּ דַעַת הָאֱמֶת לֹא-יִשָּׁאֶר עוֹד קָרְבָּן עַל-חַטָּאתֵנוּ׃ <strong><span class=c>27</span></strong>
כִּי אִם-מָגוֹר מִפְּנֵי מִשְׁפָּט הַצָּפוּי וְאֵשׁ קִנְאָה אֲשֶׁר תֹּאכַל
צָרִים׃ <strong><span class=c>28</span></strong> הָעֹבֵר תּוֹרַת משֶׁה יוּמַת בְּלִי-חֶמְלָה עַל-פִּי
שְׁנַיִם אוֹ-שְׁלשָׁה עֵדִים׃ <strong><span class=c>29</span></strong> הִתְבּוֹנְנוּ-נָא מַה-נּוֹרָא
הָעֹנֶשׁ אֲשֶׁר יוּשַׁת עַל-רֹמֵס בֶּן-אֱלֹהִים וּמְטַמֵּא דַם בְּרִית אֲשֶׁר
נִקְדַּשׁ בּוֹ וּמְגַדֵּף רוּחַ נְדִיבָה׃ <strong><span class=c>30</span></strong> כִּי-יָדַעְנוּ מִי הוּא
הָאֹמֶר לִי נָקָם אֲנִי אֲשַׁלֵּם אָמַר יְהוָֹה וְאֹמֵר עוֹד כִּי יָדִין
יְהוָֹה עַמּוֹ׃ <strong><span class=c>31</span></strong> מַה-נּוֹרָא לִנְפֹּל בְּיַד אֱלֹהִים חַיִּים׃ <strong><span class=c>32</span></strong>
זִכְרוּ-נָא יָמִים מִקֶּדֶם כַּאֲשֶׁר אֹרוּ עֵינֵיכֶם וְשׁוֹט שׁוֹטֵף צָרָה
עָבַר עֲלֵיכֶם׃ <strong><span class=c>33</span></strong> פַּעַם הֱיִיתֶם לְרַאֲוָה מֵעֹנִי וְקֶלֶס וּפַעַם
דָּאֲבָה נַפְשְׁכֶם לְסִבְלוֹת אֲחֵיכֶם כָּכֶם׃ <strong><span class=c>34</span></strong> כִּי נִכְמְרוּ
רַחֲמֵיכֶם אֶל-מוֹסֵרָי וְהוֹנְכֶם הַגָּזוּל מִכֶּם הִנַּחְתֶּם בְּטוּב-לֵב
בְּדַעְתְּכֶם כִּי קִנְיָן גָּדוֹל מִזֶּה יֶשׁ-לָכֶם בַּשָּׁמַיִם הָעֹמֵד
לָעַד׃ <strong><span class=c>35</span></strong> עַל-כֵּן אַל-תַּשְׁלִיכוּ מִבְטַחֲכֶם כִּי שְׂכָרוֹ
הַרְבֵּה מְאֹד׃ <strong><span class=c>36</span></strong> וְכִי גַם-הַתּוֹחֶלֶת נְכוֹנָה לָכֶם בַּעֲבוּר
אֲשֶׁר תַּעֲשׂוּ רְצוֹן אֱלֹהִים וְתַשִּׂיגוּ אֵת אֲשֶׁר-דִּבֵּר לָכֶם׃ <strong><span class=c>37</span></strong>
כִּי עוֹד מְעַט-רָגַע וְהַבָּא יָבֹא לֹא יְאַחֵר׃ <strong><span class=c>38</span></strong> וְצַדִּיק
בֶּאֱמוּנָתוֹ יִחְיֶה וְאִם-יִסֹּג אָחוֹר לֹא-תִרֶץ נַפְשִׁי בּוֹ׃ <strong><span class=c>39</span></strong>
וַאֲנַחְנוּ אֵינֶנּוּ מִן-הַנְּסוֹגִים אָחוֹר לַאֲבַדּוֹן כִּי אִם-מִבְּנֵי
אֱמוּנָה לְהַצִּיל אֶת-הַנָּפֶשׁ׃</p>

<p><strong><span class=g>יא</span></strong>&nbsp;&nbsp;&nbsp; <strong><span class=c>1</span></strong> וְהָאֱמוּנָה מִבְטַח-עֹז בַּדָּבָר חִכִּנוּ לוֹ דָּבָר בָּחוּן בַּלֵּב
וְלֹא תְשׁוּרֶנּוּ עָיִן׃ <strong><span class=c>2</span></strong> כִּי בָזֹאת נִתְּנָה עֵדוּת לַזְּקֵנִים
מִדּוֹר דּוֹר׃ <strong><span class=c>3</span></strong> בָּאֱמוּנָה נָבִין כִּי בִּדְבַר אֱלֹהִים נַעֲשׂוּ
שָׁמַיִם וָאָרֶץ וְכִי הַנִּמְצָאִים לְעֵינֵינוּ לֹא מֵחֹמֶר קַדְמוֹנִי
נִבְרָאוּ׃ <strong><span class=c>4</span></strong> בָּאֱמוּנָה הֵבִיא הֶבֶל קָרְבַּן מִנְחָה לֵאלֹהִים
מִנְחָה טוֹבָה מִמִּנְחַת קָיִן אֲשֶׁר עַל-יָדָהּ נִתְּנָה לוֹ עֵדוּת כִּי
צַדִּיק הָיָה בְּהָעִיד אֱלֹהִים עַל-מִנְחָתוֹ וְעַל-פִּיהָ עוֹדֶנּוּ דוֹבֵב
אַחֲרֵי מֹתוֹ׃ <strong><span class=c>5</span></strong> בָּאֱמוּנָה לֻקַּח חֲנוֹךְ מִבְּלִי רְאוֹת מָוֶת
וְאֵינֶנּוּ כִּי-לָקַח אֹתוֹ אֱלֹהִים וּבְטֶרֶם הִלָּקְחוֹ נִתְּנָה לּוֹ עֵדוּת
כִּי אֶת-הָאֱלֹהִים הִתְהַלָּךְ׃ <strong><span class=c>6</span></strong> וּבְלֹא אֱמוּנָה לֹא-יוּכַל אִישׁ
לְהָפִיק רָצוֹן מֵאֱלֹהִים כִּי הַבָּא לִפְנֵי אֱלֹהִים עָלָיו לְהַאֲמִין כִּי
הוּא יֵשׁ וּמְשַׁלֵּם גְּמוּל לְדֹרְשָׁיו׃ <strong><span class=c>7</span></strong> בָּאֱמוּנָה עָשָׂה נֹחַ
אֶת-הַתֵּבָה וַיַּצֵּל אֶת-בֵּיתוֹ כִּי יָרֵא הָיָה אֶת-אֱלֹהָיו אֲשֶׁר
הִזְהִירוֹ עַל-הָעֲתִידוֹת טֶרֶם בָּאוּ וְעַל-פִּיהָ הִרְשִׁיעַ אֶת-הָאָרֶץ
וַיְהִי לְיוֹרֵשׁ הַצְּדָקָה בֶּאֱמוּנָתוֹ׃ <strong><span class=c>8</span></strong> בָּאֱמוּנָה שָׁמַע
אַבְרָהָם כַּאֲשֶׁר נִקְרָא לָלֶכֶת אֶל-הָאָרֶץ אֲשֶׁר עֻתַּד לְרִשְׁתָּהּ
וַיֵּלֶךְ בִּבְלִי-דַעַת אָנָה הוּא בָא׃ <strong><span class=c>9</span></strong> בָּאֱמוּנָה הִתְגּוֹרֵר
בָּאָרֶץ הַנְּתוּנָה לוֹ כִּבְאֶרֶץ נָכְרִיָּה וַיֵּשֶׁב בְּאֹהָלִים הוּא
וְיִצְחָק וְיַעֲקֹב יוֹרְשֵׁי הַהַבְטָחָה עִמּוֹ׃ <strong><span class=c>10</span></strong> כִּי-חִכָּה
לָעִיר אֲשֶׁר יְסוֹד עוֹלָם לָהּ וַאֲשֶׁר בּוֹנָהּ וְעֹשָׂהּ הוּא הָאֱלֹהִים׃ <strong><span class=c>11</span></strong>
בָּאֱמוּנָה גַּם-שָׂרָה הֶחֱלִיפָה-כֹחַ לְהַזְרִיעַ וַתֵּלֶד אַחֲרֵי בְּלֹתָהּ
עֵקֶב אֲשֶׁר חָרְצָה כִּי הַמַּבְטִיחַ נֶאֱמָן הוּא׃ <strong><span class=c>12</span></strong> וְעַל-כֵּן
מֵאֶחָד הַהוּא הַקָּרוֹב לַמָּוֶת נוֹלְדוּ כְּכוֹכְבֵי הַשָּׁמַיִם לָרֹב
וְכַחוֹל אֲשֶׁר עַל-שְׂפַת הַיָּם אֲשֶׁר לֹא יִסָּפֵר׃ <strong><span class=c>13</span></strong>
בָּאֱמוּנָה מֵתוּ כָל-אֵלֶּה וְלֹא רָאוּ אֶת-הַהַבְטָחוֹת בְּקִיּוּמָן כִּי
אִם-מֵרָחוֹק חָזוּ אֹתָן וַיַּאֲמִינוּ וַיִּצְהֲלוּ לִקְרָאתָן וַיּוֹדוּ
כִּי-גֵרִים וְתוֹשָׁבִים הֵם בָּאָרֶץ׃ <strong><span class=c>14</span></strong> וְאֵלֶּה הָאֹמְרִים
כָּזֹאת מוֹדִיעִים כִּי אֶרֶץ אֲשֶׁר לָהֵם הֵם מְבַקְשִׁים׃ <strong><span class=c>15</span></strong> וְאִם
הָאָרֶץ הַהִיא אֲשֶׁר יָצְאוּ מִמֶּנָּה עָלְתָה עַל-לִבָּם הֲלֹא הָיָה בְיָדָם
לָשׁוּב אֵלֶיהָ׃ <strong><span class=c>16</span></strong> אוּלָם טוֹבָה מִמֶּנָּה הִתְאַוּוּ וְהִיא
בִשְׁמֵי מָעַל וְעַל-כֵּן לֹא בוֹשׁ הָאֱלֹהִים מֵהֶם לְהִקָּרֵא אֱלֹהֵיהֶם
וַיָּכֶן-לָהֶם עִיר שָׁמָּה׃ <strong><span class=c>17</span></strong> בָּאֱמוּנָה הֶעֱלָה אַבְרָהָם
אֶת-יִצְחָק בְּיוֹם מַסָּה וְיֹרֵשׁ הַהַבְטָחוֹת הִקְרִיב אֶת-יְחִידוֹ לְעֹלָה׃
<strong><span class=c>18</span></strong> אֲשֶׁר נֶאֱמַר עָלָיו כִּי בְיִצְחָק יִקָּרֵא לְךָ זָרַע׃ <strong><span class=c>19</span></strong>
וּבְלִבּוֹ אָמַר כִּי תַשִּׂיג יַד אֱלֹהִים לַהֲקִימוֹ מִן-הַמֵּתִים וְכֵן
גַּם-הֱשִׁיבוֹ אֵלָיו וַיְהִי לְמוֹפֵת׃ <strong><span class=c>20</span></strong> בָּאֱמוּנָה בֵּרַךְ
יִצְחָק אֶת-יַעֲקֹב וְאֶת-עֵשָׂו וַיְדַבֵּר עַל-עֲתִדֹתָם׃ <strong><span class=c>21</span></strong>
בָּאֱמוּנָה בֵּרַךְ יַעֲקֹב בְּמֹתוֹ אֶת-שְׁנֵי בְנֵי-יוֹסֵף וַיִּשְׁתַּח
עַל-רֹאשׁ הַמַּטֶּה׃ <strong><span class=c>22</span></strong> בָּאֱמוּנָה הִזְכִּיר יוֹסֵף לִפְנֵי מוֹתוֹ
אֶת-צֵאת בְּנֵי יִשְׂרָאֵל וַיְצַו עַל-אֹדוֹת עַצְמוֹתָיו׃ <strong><span class=c>23</span></strong>
בָּאֱמוּנָה נִצְפַּן משֶׁה שְׁלשָׁה יְרָחִים עַל-יְדֵי אֲבוֹתָיו בְּהִוָּלְדוֹ
כִּי רָאוּ כִּי-טוֹב הַיֶּלֶד וְלֹא יָרְאוּ מִדָּת הַמֶּלֶךְ׃ <strong><span class=c>24</span></strong>
בָּאֱמוּנָה מֵאֵן משֶׁה בְגָדְלוֹ לְהִקָּרֵא בֵן לְבַת-פַּרְעֹה׃ <strong><span class=c>25</span></strong>
וַיִּבְחַר-לוֹ לְהִתְעַנּוֹת עִם-עַם אֱלֹהִים מֵהִתְעַנֵּג בְּתַעֲנוּגֵי
הַחֵטְא בִּימֵי חָלֶד׃ <strong><span class=c>26</span></strong> וְאֶת-חֶרְפָּתוֹ כְּחֶרְפַּת הַמָּשִׁיחַ
חָשַׁב לְעשֶׁר גָּדוֹל מֵאֹצְרוֹת מִצְרָיִם כִּי צָפָה אֶל-הַגְּמוּל׃ <strong><span class=c>27</span></strong>
בָּאֱמוּנָה עָזַב אֶת-מִצְרַיִם וְלֹא יָרֵא מֵחֲמַת מַלְכָּהּ כִּי נָשָׂא
אֶת-נַפְשׁוֹ אֵלָיו כְּרֹאֶה אֹתוֹ אֲשֶׁר פָּנָיו לֹא יֵרָאוּ׃ <strong><span class=c>28</span></strong>
בָּאֱמוּנָה עָשָׂה אֶת-הַפֶּסַח וְנָתוֹן אֶת-הַדָּם עַל-הַבָּתִים לְבִלְתִּי
יִגַּע בָּם הַמַּשְׁחִית אֶת-הַבְּכֹרִים׃ <strong><span class=c>29</span></strong> בָּאֱמוּנָה הָלְכוּ
בְיַם-סוּף כְּמוֹ בַיָּבָּשָׁה וְהַמִּצְרִים הָלְכוּ אַחֲרֵיהֶם וַיִּשְׁקָעוּ׃ <strong><span class=c>30</span></strong>
בָּאֱמוּנָה נָפְלוּ חֹמוֹת יְרִיחוֹ בְּהָסֵב אֹתָן שִׁבְעַת יָמִים׃ <strong><span class=c>31</span></strong>
בָּאֱמוּנָה לֹא אָבְדָה רָחָב הַזּוֹנָה עִם-בְּנֵי בְלִיָּעַל כַּאֲשֶׁר אָסְפָה
אֶת-הַמְרַגְּלִים אֶל-בֵּיתָהּ בְּשָׁלוֹם׃ <strong><span class=c>32</span></strong> וּמָה אֹמַר עוֹד הֲלֹא
תִקְצַר-לִי הָעֵת כִּי-אֲסַפֵּר מִדִּבְרֵי גִדְעוֹן בָּרָק שִׁמְשׁוֹן וְיִפְתָּח
דָּוִד שְׁמוּאֵל וְהַנְּבִיאִים׃ <strong><span class=c>33</span></strong> אֲשֶׁר בָּאֱמוּנָה כָּבְשׁוּ
מַמְלָכוֹת פָּעֲלוּ צְדָקוֹת הִשִּׂיגוּ הַבְטָחוֹת וְסָכְרוּ פִּי אֲרָיוֹת׃ <strong><span class=c>34</span></strong>
כִּבּוּ חֲמַת אֵשׁ נִמְלְטוּ מִפִּי חֶרֶב מָצְאוּ אוֹן לָהֶם מִתּוֹךְ
רִפְיוֹנָם עָשׂוּ חַיִל בַּמִּלְחָמָה וַיָּנִיסוּ מַחֲנוֹת זָרִים׃ <strong><span class=c>35</span></strong>
נָשִׁים מָצְאוּ אֶת-מֵתֵיהֶן כִּי קָמוּ מִן-הַמֵּתִים וְרַבִּים הִתְעַנּוּ
וְלֹא מָצְאוּ פְלֵיטָה לְמַעַן יָקוּמוּ בְיוֹם הַתְּקוּמָה בְּיֶתֶר עֹז׃ <strong><span class=c>36</span></strong>
מִקְצוֹתָם נָשְׂאוּ קָלוֹן וּמַהֲלֻמּוֹת וְגַם-כְּבָלִים וּכְלָאִים׃ <strong><span class=c>37</span></strong>
נִסְקְלוּ בָאֲבָנִים גֹּרְרוּ בַמְּגֵרוֹת נִצְרְפוּ בְמַסָּה וְהוֹצִיאוּ
נַפְשָׁם לְטִבְחַת חָרֶב נָעוּ בְּעוֹרֹת כְּבָשִׂים וְעִזִּים וְנָמֹגוּ בְחֹסֶר
כֹּל בְּלַחַץ בְמָצוֹק׃ <strong><span class=c>38</span></strong> וְהָאָרֶץ לֹא שׁוָֹה לָהֶם תָּעוּ
בַמִּדְבָּר בְּהָרִים בִּמְעָרוֹת וּבִמְחִילוֹת עָפָר׃ <strong><span class=c>39</span></strong>
וְכָל-אֵלֶּה עֵדוּת לָהֶם עָל-אֱמוּנָתָם וְלֹא רָאוּ אֶת-הַהַבְטָחוֹת
בְּקִיּוּמָן׃ <strong><span class=c>40</span></strong> יַעַן הֵכִין אֱלֹהִים לָנוּ אֶת-הַטּוֹב מִקֶּדֶם
לְבִלְתִּי יַגִּיעוּ הֵם לְכָל-תַּכְלִיתָם מִבַּלְעָדֵינוּ׃</p>

<p><strong><span class=g>יב</span></strong>&nbsp;&nbsp;&nbsp; <strong><span class=c>1</span></strong> לָכֵן גַם-אֲנַחְנוּ אַחֲרֵי אֲשֶׁר הֲמוֹן עֵדִים כָּאֵלֶּה
עֹטְרִים אֹתָנוּ כַּעֲנָנִים מִסָּבִיב נַשְׁלִיכָה מִמֶּנּוּ כָּל-מַשָּׂא
וְחֵטְא אֲשֶׁר יִגְדְּרוּ בַעֲדֵנוּ תָמִיד וְעַל-גַּב תּוֹחֶלֶת נָרוּצָה
בַמֵּרוֹץ הֶעָרוּךְ לְפָנֵינוּ׃ <strong><span class=c>2</span></strong> וְעֵינֵינוּ אֶל-יֵשׁוּעַ צוּר
אֱמוּנָתֵנוּ הַגֹּמֵר עָלֵינוּ אֲשֶׁר בַּעֲבוּר הַשִּׂמְחָה הַזְּרוּעָה לוֹ
נָשָׂא עֵץ סֻבֳּלוֹ וְאֶת-הַחֶרְפָּה בָזָה וַיֵּשֶׁב לִימִין כִּסֵּא
הָאֱלֹהִים׃ <strong><span class=c>3</span></strong> הִתְבּוֹנְנוּ אֵלָיו אֲשֶׁר-נָשָׂא תִגְרָה כָזֹאת
מִיַּד הַחַטָּאִים בְּנַפְשׁוֹ פֶּן-תִּתְרַפּוּ וְעָיְפָה נַפְשְׁכֶם׃ <strong><span class=c>4</span></strong>
עַד-כֹּה עוֹד לֹא קַמְתֶּם לְהִלָּחֵם בַּחֵטְא עַד-הַדָּם׃ <strong><span class=c>5</span></strong>
וַתִּשְׁכְּחוּ אֶת-הַתּוֹכֵחָה אֲשֶׁר נוֹכַחְתֶּם כְּבָנִים לֵאמֹר מוּסַר
יְהוָֹה בְּנִי אַל-תִּמְאָס וְאַל-תָּקֹץ בְּתוֹכַחְתּוֹ׃ <strong><span class=c>6</span></strong> כִּי אֶת
אֲשֶׁר-יֶאֱהַב יְהוָֹה יוֹכִיחַ יַכְאִיב אֶת-בֵּן יִרְצֶה׃ <strong><span class=c>7</span></strong>
אִם-תִשְׂאוּ אֶת-מוּסָרוֹ הוּא לְאוֹת כִּי עֵינֵי אֱלֹהֵיכֶם עֲלֵיכֶם כְּבָנִים
כִּי מִי הוּא הַבֵּן אֲשֶׁר אָבִיו לֹא יְיַסְּרֶנּוּ׃ <strong><span class=c>8</span></strong> אֶפֶס
אִם-תִּהְיוּ בְּאֵין-מוּסָר אֲשֶׁר הוּא מְנָת כֻּלָם הֲלֹא זָרִים אַתֶּם וְלֹא
בָנִים׃ <strong><span class=c>9</span></strong> הֵן יֶשׁ-לָנוּ אֲבוֹת בְּשָׂרֵנוּ אֲשֶׁר יִסְּרוּנוּ
וַנִּירָא מִפְּנֵיהֶם אַף כִּי-עָלֵינוּ לְהִכָּנַע מִפְּנֵי אֲבִי הָרוּחוֹת
לְמַעַן חָיֹה נִחְיֶה׃ <strong><span class=c>10</span></strong> וְהֵמָּה יִסְּרוּנוּ לְיָמִים מְעָטִּים
כַּטּוֹב בְּעֵינֵיהֶם אַךְ הוּא לְטוֹב לָנוּ לָתֶת-לָנוּ חֵלֶק בְּקָדְשׁוֹ׃ <strong><span class=c>11</span></strong>
וְכָל-מוּסָר לֹא יִמָּצֵא לְשָׂשׂוֹן בְּעִתּוֹ כִּי יוֹסִף עֶצֶב עִמּוֹ אַךְ
אַחֲרֵי-כֵן יִתֵּן פְּרִי שָׁלוֹם לַאֲשֶׁר יִצָּרְפוּ בוֹ לִצְדָקָה׃ <strong><span class=c>12</span></strong>
עַל-כֵּן חַזְּקוּ יָדַיִם רָפוֹת וּבִרְכַּיִם כּשְׁלוֹת אַמֵּצוּ׃ <strong><span class=c>13</span></strong>
וְיַשְּׁרוּ מְסִלּוֹת לְרַגְלֵיכֶם לְבִלְתִּי תֵקַע כַּף יֶרֶךְ הַצֹּלֵעַ כִּי
אִם-תֵּרָפֵא׃ <strong><span class=c>14</span></strong> בַּקְּשׁוּ שָׁלוֹם עִם-כָּל-אָדָם וּקְדֻשָּׁה
אֲשֶׁר מִבַּלְעָדֶיהָ לֹא-יִרְאֶה אִישׁ אֶת-הָאָדוֹן׃ <strong><span class=c>15</span></strong> הִשָּׁמְרוּ
לָכֶם פֶּן-יִגָּרַע אִישׁ מֵחֶסֶד אֱלֹהִים פֶּן-יֵשׁ בָּכֶם שֹׁרֶשׁ פֹּרֶה
רֹאשׁ וְלַעֲנָה וְחֻלְּלוּ בוֹ רַבִּים׃ <strong><span class=c>16</span></strong> פֶּן-יִהְיֶה בָכֶם אִישׁ
זֹנֶה וְחָלָל כְּעֵשָׂו אֲשֶׁר מָכַר אֶת-בְּכֹרָתוֹ בְּעַד נְזִיד עֲדָשִׁים׃ <strong><span class=c>17</span></strong>
הֲלֹא יְדַעְתֶּם כִּי חָפֵץ אַחֲרֵי-כֵן לָרֶשֶׁת אֶת-הַבְּרָכָה וְשֹׁמֵעַ לֹא
הָיָה לוֹ וְאַף כִּי-בִקֵּשׁ בְּדִמְעָה לֹא מָצָא מָקוֹם לִתְשׁוּבָתוֹ׃ <strong><span class=c>18</span></strong>
כִּי הִנֵּה לֹא בָאתֶם אֶל-הַר אֲשֶׁר תִּגַּע בּוֹ יָד וַאֲשֶׁר אֵשׁ תְּלַהֵט
אֹתוֹ וְלֹא אֶל-עָנָן וַעֲרָפֶל וָרָעַשׁ׃ <strong><span class=c>19</span></strong> וְלֹא לְקוֹל שׁוֹפָר
וְקוֹל דְּבָרִים אֲשֶׁר שֹׁמְעָיו שָׁאֲלוּ לְבִלְתִּי יוֹסֵף דַּבֵּר עִמָּהֵם׃ <strong><span class=c>20</span></strong>
כִּי קָשְׁתָה עֲלֵיהֶם הַמִּצְוָה מִנְּשׂא לֵאמֹר וְאַף גַּם-בְּהֵמָה תִּגַּע
בָּהָר סָקֹל תִּסָּקֵל אוֹ-יָרֹה תִיָּרֶה בַּחִצִּים׃ <strong><span class=c>21</span></strong>
וּמַה-נּוֹרָא הָיָה הַמַּחֲזֶה עַד שֶׁגַּם משֶׁה אָמַר פַּחַד קְרָאַנִי
וּרְעָדָה׃ <strong><span class=c>22</span></strong> כִּי אִם-בָּאתֶם אֶל-הַר צִיּוֹן אֶל-עִיר אֵל חָי
אֶל-יְרוּשָׁלַיִם הָעֶלְיוֹנָה וְאֶל-רִבֲבוֹת צְבָא מַלְאָכִים׃ <strong><span class=c>23</span></strong>
וְאֶל-עֲדַת הַבְּכוֹרִים אֲשֶׁר הֵמָּה בַכְּתוּבִים בַּשָּׁמָיִם וְאֶל-אֱלֹהִים
שֹׁפֵט הַכֹּל וְאֶל-רוּחוֹת הַצַּדִּיקִים אֲשֶׁר נַעֲשׂוּ שְׁלֵמִים׃ <strong><span class=c>24</span></strong>
וְאֶל-יֵשׁוּעַ מֵלִיץ לִבְרִית חֲדָשָׁה וְאֶל-דָּמוֹ הַנִּזְרָק אֲשֶׁר קוֹל
קְרִיאָתוֹ טוֹב מִקּוֹל דְּמֵי הָבֶל׃ <strong><span class=c>25</span></strong> הִשָּׁמְרוּ לָכֶם
פֶּן-תָּסוּרוּ מִן-הַדֹּבֵר בָּכֶם כִּי אִם-לֹא נִמְלְטוּ הַסָּרִים
מִן-מַזְהִירָם בָּאָרֶץ אֵיךְ נִמָּלֵט אַנֲחְנוּ אִם נָסוּר מִן-מַזְהִירֵנוּ
מִשָּׁמַיִם׃ <strong><span class=c>26</span></strong> אֲשֶׁר קֹלוֹ אָז הִרְעִישׁ אֶת-הָאָרֶץ וְעַתָּה
הֻגַּד לֵאמֹר עוֹד אַחַת מְעַט הִיא וַאֲנִי מַרְעִישׁ לֹא לְבַד אֶת-הָאָרֶץ
כִּי אִם-גַּם אֶת-הַשָּׁמָיִם׃ <strong><span class=c>27</span></strong> וּמַה שֶּׁאָמַר עוֹד אַחַת מְעַט
הוּא מַגִּיד חֲלִיפַת-כֹּל אֲשֶׁר יִמּוֹט מִן-הָרַעַשׁ כְּדָבָר נִבְרָא רַק
לִזְמַנּוֹ וַאֲשֶׁר לֹא יִמּוֹט מִן-הָרַעַשׁ יַעֲמֹד לָעַד׃ <strong><span class=c>28</span></strong> לָכֵן
בִּהְיוֹת לָנוּ מַלְכוּת אֲשֶׁר לֹא תִמּוֹט נָבוֹאָה בְתוֹדָה וְנַעַבְדָה
אֶת-הָאֱלֹהִים לְרָצוֹן לוֹ בְּאֵימָה ובְיִרְאָה׃ <strong><span class=c>29</span></strong> כִּי אֱלֹהֵינוּ
אֵשׁ אֹכְלָה הוּא׃</p>

<p><strong><span class=g>יג</span></strong>&nbsp;&nbsp;&nbsp; <strong><span class=c>1</span></strong> שִׁמְרוּ אַהֲבַת אַחִים בֵּינֵיכֶם תָּמִיד׃ <strong><span class=c>2</span></strong>
וְאַל-תִּשְׁכְּחוּ מֵהַכְנִיס אֹרְחִים מֵאַהֲבָה כִּי בְאַהֲבָה זוּ יֵשׁ אֲשֶׁר
בִּבְלִי-דַעַת הִכְנִיסוּ מַלְאָכִים אֶת-בָּתֵּיהֶם׃ <strong><span class=c>3</span></strong> זִכְרוּ
אֶת-הָאֲסִירִים כְּמוֹ אִם-אַתֶּם אֲסוּרִים עִמָּהֶם וְאֶת-הַנִּלְחָצִים
כַּאֲשֶׁר גַּם-אַתֶּם עִמָּהֶם בְּבָשָׂר אֶחָד׃ <strong><span class=c>4</span></strong> קֹדֶשׁ תִּהְיֶה
הָאִישׁוּת לְכָל-אִישׁ מִכֶּם לֹא תְחַלְּלוּ אֶת-יְצוּעַ אִישׁ וְאֶת-זֹנִים
וְנֹאֲפִים יִשְׁפֹּט אֱלֹהִים׃ <strong><span class=c>5</span></strong> הַרְחִיקוּ דַרְכְּכֶם מֵאַהֲבַת
כֶּסֶף וְשִׂמְחוּ בְדֵי חֶלְקְכֶם כִּי הוּא אָמַר לֹא אַרְפְּךָ וְלֹא
אֶעֶזְבֶךָ׃ <strong><span class=c>6</span></strong> עַל-כֵּן נִבְטַח וְנֹאמַר יְהוָֹה לִי בְּעֹזְרָי לֹא
אִירָא מַה-יַּעֲשֶׂה לִי אָדָם׃ <strong><span class=c>7</span></strong> זִכְרוּ אֶת-מְאַשְּׁרֵיכֶם
אֲשֶׁר-הִגִּידוּ לָכֶם דְּבַר הָאֱלֹהִים בִּינוּ לְתַכְלִית דַּרְכָּם וּלְכוּ
בֶאֱמוּנָתָם׃ <strong><span class=c>8</span></strong> יֵשׁוּעַ הַמָּשִׁיחַ הִנּוֹ הוּא אֶתְמֹל וְהוּא
הַיּוֹם וְהוּא לְעוֹלָם וָעֶד׃ <strong><span class=c>9</span></strong> אַל-תִּמּוֹטוּ מִפְּנֵי תוֹרֹת
שֹׁנוֹת וְזָרוֹת כִּי טוֹב לַלֵּב אֲשֶׁר חֶסֶד יִסְעָדֶנּוּ לֹא חֻקֵּי
מַאֲכָלִים חֻקִּים לֹא-טוֹבִים לְבַעֲלֵיהֶם׃ <strong><span class=c>10</span></strong> יֶשׁ-לָנוּ מִזְבֵּחַ
אֲשֶׁר לֶאֱכֹל מֵעָלָיו אֵין מִשְׁפָּט לִמְשָׁרְתֵי הַמִּשְׁכָּן׃ <strong><span class=c>11</span></strong>
כִּי-פִגְרֵי הַזְּבָחִים אֲשֶׁר דָּמָם הוּבָא אֶל-הַקֹּדֶשׁ בְּיַד הַכֹּהֵן
הַגָּדוֹל לְכַפֵּר עָוֹן נִשְׂרְפוּ מִחוּץ לַמַּחֲנֶה׃ <strong><span class=c>12</span></strong> בַּעֲבוּר
זֹאת גַּם-יֵשׁוּעַ לַאֲשֶׁר יְקַדֵּשׁ אֶת-הָעָם בְּדָמוֹ עֻנָּה מִחוּץ
לַשָּׁעַר׃ <strong><span class=c>13</span></strong> עַל-כֵּן נֵצְאָה-נָּא אֵלָיו אֶל-מִחוּץ לַמַּחֲנֶה
וְנִשָּׂא אֶת-חֶרְפָּתוֹ׃ <strong><span class=c>14</span></strong> פֹּה אֵין-לָנוּ עִיר עֹמֶדֶת לָעַד אַךְ
הָעִיר הָעֲתִידָה אָנוּ מְבַקְשִׁים׃ <strong><span class=c>15</span></strong> וְעַתָּה נַקְרִיב עַל-יָדוֹ
זִבְחֵי תוֹדָה לֵאלֹהִים תָּמִיד הֲלֹא הֵם פְּרִי שְׂפָתֵינוּ הַנֹּתְנוֹת
תּוֹדָה לִשְׁמוֹ׃ <strong><span class=c>16</span></strong> אַךְ לִגְמָל-טוֹב וּלְפָזֵּר לָאֶבְיוֹנִים
אַל-תִּשְׁכָּחוּ כִּי-זְבָחִים כָּאֵלֶּה הֵם לְרֵיחַ נִיחֹחַ לֵאלֹהִים׃ <strong><span class=c>17</span></strong>
שִׁמְעוּ אֶל-מְאַשְּׁרֵיכֶם וְהִכָּנְעוּ מִפְּנֵיהֶם כִּי-שֹׁקְדִים הֵם
עַל-נַפְשֹׁתֵיכֶם כְּעֹמְדִים לָתֵת דִּין וְחֶשְׁבּוֹן בַּעֲבוּר יַעֲשׂוּ
כָזֹאת בְּחֶדְוָה וְלֹא בַאֲנָחָה כִּי לוּלֵא כֵן לֹא-טוֹב לָכֶם הַדָּבָר
הַזֶּה׃ <strong><span class=c>18</span></strong> הִתְפַּלְלוּ עָלֵינוּ כִּי-יָדַעְנוּ מְאֹד כִּי נָכוֹן לִבֵּנוּ
וּלְהִתְהַלֵּךְ בְּמֵישָׁרִים תָּמִיד כָּל-חֶפְצֵנוּ׃ <strong><span class=c>19</span></strong> וּבְחֵפֶץ
יֶתֶר אֲנִי שֹׁאֵל מֵעִמָּכֶם לַעֲשׂוֹת זֹאת לְבַעֲבוּר יֻתַּן לִי לָשׁוּב
אֲלֵיכֶם עַד-מְהֵרָה׃ <strong><span class=c>20</span></strong> וֵאלֹהֵי הַשָּׁלוֹם אֲשֶׁר בְּדַם בְּרִית
עוֹלָם הֵקִים מִן-הַמֵּתִים אֶת-רֹעֵה הַצֹּאן הַגָּדוֹל אֶת-יֵשׁוּעַ
אֲדֹנֵינוּ׃ <strong><span class=c>21</span></strong> הוּא יְכוֹנֵן אֶתְכֶם בְּכָל-מַעֲשֶׂה טּוֹב לְמַלֵּא
אֶת-חֶפְצוֹ וְיִפְעַל עִמָּכֶם כַּטּוֹב בְּעֵינָיו בְּיַד-יֵשׁוּעַ הַמָּשִׁיחַ
אֲשֶׁר-לוֹ הַכָּבוֹד לְעוֹלָם וָעֶד אָמֵן׃ <strong><span class=c>22</span></strong> וַאֲנִי שֹׁאֵל
מֵעִמָּכֶם אַחַי שְׂאוּ-נָא דִּבְרֵי מוּסָרִי כִּי-מְעַט מִזְעָר כָּתַבְתִּי
אֲלֵיכֶם׃ <strong><span class=c>23</span></strong> וּדְעוּ כִּי טִימוֹתִיּוֹס אָחִינוּ יָצָא לַחָפְשִׁי
וְאִם-יָבֹא בְקֶרֶב הַיָּמִים אֶרְאֶה אִתּוֹ אֶת-פְּנֵיכֶם׃ <strong><span class=c>24</span></strong>
שַׁאֲלוּ לִשְׁלוֹם כָּל-מְאָשְּׁרֵיכֶם וְכָל-הַקְּדוֹשִׁים וְאֵלֶּה אֲשֶׁר
מֵאִיטַלְיָא פֹּקְדִים לְשָׁלוֹם לָכֶם׃ <strong><span class=c>25</span></strong> הַחֶסֶד עִם-כֻּלְּכֶם
אָמֵן׃</p>

</div>

<hr align=center width=300 size=1 style='color:#c0c0c0'>

<div dir=ltr>

<p class=c><a href="index.htm">Index</a>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="jam.htm">Poster</a></p>

</div>

</td></tr>
</table>

</body>
</html>
