<!-- http://khazarzar.skeptik.net/biblia/tharg_on/deu.htm -->

<html>
<head>
<title>Thargum Onqelos. Deuteronomy</title>
<meta http-equiv=Content-Type content="text/html; charset=utf-8">
<meta content="Ruslan Khazarzar" name="author">
<meta content="Library of Ruslan Khazarzar, Judaism, Torah, Thorah, Biblia Hebraica, Hebrew Bible, Thargumim, Targumim, Thargum Onqelos, Targum Onqelos" name="keywords">
<meta content="Thargum Onqelos, Deuteronomy" name="description">

<style>
<!--
body {background-color:#ffffff;color:#000000;margin:2.0em}
h1   {margin-top:28.0pt;margin-right:0pt;margin-bottom:28.0pt;margin-left:0pt;direction:rtl;text-align:center;text-indent:0pt;font-size:28.0pt;font-family:"David,Tahoma,Code2000";font-weight:bold}
p    {margin-top:0pt;margin-bottom:0pt;direction:rtl;text-align:justify;text-indent:0pt;font-size:16.0pt;font-family:"David,Tahoma,Code2000"}
p.c  {margin-top:0pt;margin-bottom:0pt;direction:ltr;text-align:center;text-indent:0pt;font-size:14.0pt;font-family:"Times New Roman"}
//-->
</style>

</head>

<body>

<div dir=rtl lang=HE>

<h1>דברים</h1>

<p><b>א,א</b> אִלֵּין פִּתְגָמַיָּא דְּמַלֵּיל מֹשֶׁה
עִם כָּל יִשְׂרָאֵל בְּעִבְרָא דְּיַרְדְּנָא:&nbsp; אוֹכַח יָתְהוֹן עַל
דְּחָבוּ בְּמַדְבְּרָא וְעַל דְּאַרְגִּיזוּ בְּמֵישְׁרָא לָקֳבֵיל יַם סוּף
בְּפָארָן אִתַּפַּלוּ עַל מַנָּא וּבַחֲצֵירוֹת אַרְגִּיזוּ עַל בִּסְרָא וְעַל
דַּעֲבַדוּ עֵיגֶל דִּדְהַב.&nbsp; <b>א,ב</b> מַהְלַךְ חַד עֲסַר יוֹמִין
מֵחוֹרֵב אוֹרַח טוּרָא דְּשֵׂעִיר עַד רְקַם גֵּיאָה.&nbsp; <b>א,ג</b> וַהֲוָה
בְּאַרְבְּעִין שְׁנִין בְּחַד עֲסַר יַרְחִין בְּחַד לְיַרְחָא מַלֵּיל מֹשֶׁה
עִם בְּנֵי יִשְׂרָאֵל כְּכֹל דְּפַקֵּיד יְיָ יָתֵיהּ לְוָתְהוֹן.&nbsp; <b>א,ד</b>
בָּתַר דִּמְחָא יָת סִיחוֹן מַלְכָּא אֱמוֹרָאָה דְּיָתֵיב בְּחֶשְׁבּוֹן וְיָת
עוֹג מַלְכָּא דְּמַתְנַן דְּיָתֵיב בְּעַשְׁתָּרוֹת בְּאֶדְרֶעִי.&nbsp; <b>א,ה</b>
בְּעִבְרָא דְּיַרְדְּנָא בְּאַרְעָא דְּמוֹאָב שָׁרִי מֹשֶׁה פָּרֵישׁ יָת אֻלְפַן
אוֹרָיְתָא הָדָא לְמֵימַר.&nbsp; <b>א,ו</b> יְיָ אֱלָהַנָא מַלֵּיל עִמַּנָא
בְּחוֹרֵב לְמֵימַר:&nbsp; סַגִּי לְכוֹן דִּיתֵיבְתּוּן בְּטוּרָא הָדֵין.&nbsp; <b>א,ז</b>
אִתְפְּנוּ וְטוּלוּ לְכוֹן וְעוּלוּ לְטוּרָא דֶּאֱמוֹרָאָה וּלְכָל מְגִירוֹהִי
בְּמֵישְׁרָא בְּטוּרָא וּבְשָׁפֵילְתָּא וּבְדָרוֹמָא וּבִסְפַר יַמָּא אֲרַע
כְּנַעֲנָאָה וְלִבְנָן עַד נַהְרָא רַבָּא נַהְרָא פְרָת.&nbsp; <b>א,ח</b> חֲזוֹ
דִּיהַבִית קֳדָמֵיכוֹן יָת אַרְעָא עוּלוּ וְאַחְסִינוּ יָת אַרְעָא דְּקַיֵּים
יְיָ לַאֲבָהָתְכוֹן לְאַבְרָהָם לְיִצְחָק וּלְיַעֲקוֹב לְמִתַּן לְהוֹן
וְלִבְנֵיהוֹן בָּתְרֵיהוֹן.&nbsp; <b>א,ט</b> וַאֲמַרִית לְכוֹן בְּעִדָּנָא
הַהוּא לְמֵימַר:&nbsp; לֵית אֲנָא יָכֵיל בִּלְחוֹדַי לְסוֹבָרָא יָתְכוֹן.&nbsp;
<b>א,י</b> יְיָ אֱלָהֲכוֹן אַסְגִּי יָתְכוֹן וְהָא אִיתֵיכוֹן יוֹמָא דֵין
כְּכוֹכְבֵי שְׁמַיָּא לִסְגֵי.&nbsp; <b>א,יא</b> יְיָ אֱלָהָא דַּאֲבָהָתְכוֹן
יוֹסֵיף עֲלֵיכוֹן כְּוָתְכוֹן אֶלֶף זִמְנִין וִיבָרֵיךְ יָתְכוֹן כְּמָא
דְּמַלֵּיל לְכוֹן.&nbsp; <b>א,יב</b> אֵיכְדֵין אֲסוֹבַר בִּלְחוֹדַי טֻרְחֵיכוֹן
וְעִסְקֵיכוֹן וְדִינְכוֹן.&nbsp; <b>א,יג</b> הַבוּ לְכוֹן גֻּבְרִין חַכִּימִין
וְסֻכְלְתָנִין וּמַדְּעָן לְשִׁבְטֵיכוֹן וַאֲמַנֵּינוּן רֵישִׁין
עֲלֵיכוֹן.&nbsp; <b>א,יד</b> וַאֲתֵיבְתּוּן יָתִי וַאֲמַרְתּוּן תָּקֵין
פִּתְגָמָא דְּמַלֵּילְתָּא לְמֶעֱבַד.&nbsp; <b>א,טו</b> וּדְבַרִית יָת רֵישֵׁי
שִׁבְטֵיכוֹן גֻּבְרִין חַכִּימִין וּמַדְּעָן וּמַנִּיתִי יָתְהוֹן רֵישִׁין
עֲלֵיכוֹן:&nbsp; רַבָּנֵי אַלְפֵי וְרַבָּנֵי מָאוָתָא וְרַבָּנֵי חַמְשִׁין
וְרַבָּנֵי עֲסוֹרְיָתָא וְסָרְכִין לְשִׁבְטֵיכוֹן.&nbsp; <b>א,טז</b> וּפַקֵּידִית
יָת דַּיָּנֵיכוֹן בְּעִדָּנָא הַהוּא לְמֵימַר:&nbsp; שְׁמַעוּ בֵּין אֲחֵיכוֹן
וּתְדִינוּן קֻשְׁטָא בֵּין גֻּבְרָא וּבֵין אֲחוּהִי וּבֵין גִּיּוֹרֵיהּ.&nbsp; <b>א,יז</b>
לָא תִשְׁתְּמוֹדְעוּן אַפֵּי בְּדִינָא מִלֵּי זְעֵירָא כְּרַבָּא תִּשְׁמְעוּן
לָא תִדְחֲלוּן מִן קֳדָם גֻּבְרָא אֲרֵי דִּינָא דַּייָ הוּא וּפִתְגָמָא
דְּיִקְשֵׁי מִנְּכוֹן תְּקָרְבוּן לְוָתִי וְאֶשְׁמְעִנֵּיהּ.&nbsp; <b>א,יח</b> וּפַקֵּידִית
יָתְכוֹן בְּעִדָּנָא הַהוּא יָת כָּל פִּתְגָמַיָּא דְּתַעְבְּדוּן.&nbsp; <b>א,יט</b>
וּנְטַלְנָא מֵחוֹרֵב וְהַלֵּיכְנָא יָת כָּל מַדְבְּרָא רַבָּא וּדְחִילָא הַהוּא
דַּחֲזֵיתוֹן אוֹרַח טוּרָא דֶּאֱמוֹרָאָה כְּמָא דְּפַקֵּיד יְיָ אֱלָהַנָא
יָתַנָא וַאֲתֵינָא עַד רְקַם גֵּיאָה.&nbsp; <b>א,כ</b> וַאֲמַרִית
לְכוֹן:&nbsp; אֲתֵיתוּן עַד טוּרָא דֶּאֱמוֹרָאָה דַּייָ אֱלָהַנָא יָהֵיב
לַנָא.&nbsp; <b>א,כא</b> חֲזִי דִּיהַב יְיָ אֱלָהָךְ קֳדָמָךְ יָת
אַרְעָא:&nbsp; סַק אַחְסֵין כְּמָא דְּמַלֵּיל יְיָ אֱלָהָא דַּאֲבָהָתָךְ לָךְ
לָא תִדְחַל וְלָא תִתְּבַר.&nbsp; <b>א,כב</b> וּקְרֵיבְתּוּן לְוָתִי כֻּלְּכוֹן
וַאֲמַרְתּוּן נִשְׁלַח גֻּבְרִין קֳדָמַנָא וִיאַלְּלוּן לַנָא יָת אַרְעָא
וְיָתִיבוּן יָתַנָא פִּתְגָמָא יָת אוֹרְחָא דְּנִסַּק בַּהּ וְיָת קִרְוַיָּא
דְּנֵיעוֹל לְהוֹן.&nbsp; <b>א,כג</b> וּשְׁפַר בְּעֵינַי פִּתְגָמָא וּדְבַרִית
מִנְּכוֹן תְּרֵי עֲסַר גֻּבְרִין גֻּבְרָא חַד לְשִׁבְטָא.&nbsp; <b>א,כד</b> וְאִתְפְּנִיאוּ
וּסְלִיקוּ לְטוּרָא וַאֲתוֹ עַד נַחְלָא דְּאֶתְכָּלָא וְאַלִּילוּ
יָתַהּ.&nbsp; <b>א,כה</b> וּנְסִיבוּ בְּיַדְהוֹן מֵאִבָּא דְּאַרְעָא וַאֲחִיתוּ
לַנָא וַאֲתִיבוּ יָתַנָא פִּתְגָמָא וַאֲמַרוּ טָבָא אַרְעָא דַּייָ אֱלָהַנָא
יָהֵיב לַנָא.&nbsp; <b>א,כו</b> וְלָא אֲבֵיתוּן לְמִסַּק וְסָרֵיבְתּוּן עַל
מֵימְרָא דַּייָ אֱלָהֲכוֹן.&nbsp; <b>א,כז</b> וְאִתְרָעַמְתּוּן
בְּמַשְׁכְּנֵיכוֹן וַאֲמַרְתּוּן בִּדְסָנֵי יְיָ יָתַנָא אַפְּקַנָא מֵאַרְעָא
דְּמִצְרָיִם לְמִמְסַר יָתַנָא בִּידָא דֶּאֱמוֹרָאָה לְשֵׁיצָיוּתַנָא.&nbsp; <b>א,כח</b>
לְאָן אֲנַחְנָא סָלְקִין אֲחַנָא תְבַרוּ יָת לִבַּנָא לְמֵימַר עַם רַב
וְתַקִּיף מִנַּנָא קִרְוִין רַבְרְבָן וּכְּרִיכָן עַד צֵית שְׁמַיָּא וְאַף
בְּנֵי גִבָּרָא חֲזֵינָא תַמָּן.&nbsp; <b>א,כט</b> וַאֲמַרִית לְכוֹן:&nbsp; לָא
תִתַּבְרוּן וְלָא תִדְחֲלוּן מִנְּהוֹן.&nbsp; <b>א,ל</b> יְיָ אֱלָהֲכוֹן
דִּמְדַבַּר קֳדָמֵיכוֹן מֵימְרֵיהּ יְגִיחַ לְכוֹן:&nbsp; כְּכֹל דַּעֲבַד
עִמְּכוֹן בְּמִצְרַיִם לְעֵינֵיכוֹן.&nbsp; <b>א,לא</b> וּבְמַדְבְּרָא דַּחֲזֵיתָא
דְּסוֹבְרָךְ יְיָ אֱלָהָךְ כְּמָא דִּמְסוֹבַר גֻּבְרָא יָת בְּרֵיהּ בְּכָל
אוֹרְחָא דְּהַלֵּיכְתּוּן עַד מֵיתֵיכוֹן עַד אַתְרָא הָדֵין.&nbsp; <b>א,לב</b> וּבְפִתְגָמָא
הָדֵין לֵיתֵיכוֹן מְהֵימְנִין בְּמֵימְרָא דַּייָ אֱלָהֲכוֹן.&nbsp; <b>א,לג</b> דִּמְדַבַּר
קֳדָמֵיכוֹן בְּאוֹרְחָא לְאַתְקָנָא לְכוֹן אֲתַר בֵּית מִשְׁרֵי
לְאַשְׁרָיוּתְכוֹן:&nbsp; בְּעַמּוּדָא דְּאִישָׁתָא בְּלֵילְיָא
לְאַחְזָיוּתְכוֹן בְּאוֹרְחָא דִּתְהָכוּן בַּהּ וּבְעַמּוּדָא דַּעֲנָנָא
בִּימָמָא.&nbsp; <b>א,לד</b> וּשְׁמִיעַ קֳדָם יְיָ יָת קָל פִּתְגָמֵיכוֹן
וּרְגֵיז וְקַיֵּים לְמֵימַר.&nbsp; <b>א,לה</b> אִם יִחְזֵי גְּבַר בְּגֻבְרַיָּא
הָאִלֵּין דָּרָא בִּישָׁא הָדֵין יָת אַרְעָא טָבְתָא דְּקַיֵּימִית לְמִתַּן
לַאֲבָהָתְכוֹן.&nbsp; <b>א,לו</b> אֱלָהֵין כָּלֵב בַּר יְפֻנֶּה הוּא
יִחְזֵינַהּ וְלֵיהּ אֶתֵּין יָת אַרְעָא דִּדְרַךְ בַּהּ וְלִבְנוֹהִי חֲלָף
דְּאַשְׁלֵים בָּתַר דַּחְלְתָא דַּייָ.&nbsp; <b>א,לז</b> אַף עֲלַי הֲוָה רְגַז
מִן קֳדָם יְיָ בְּדִילְכוֹן לְמֵימַר:&nbsp; אַף אַתְּ לָא תֵיעוֹל לְתַמָּן.&nbsp;
<b>א,לח</b> יְהוֹשׁוּעַ בַּר נוּן דְּקָאֵים קֳדָמָךְ הוּא יֵיעוֹל לְתַמָּן
יָתֵיהּ תַקֵּיף אֲרֵי הוּא יַחְסְנִנַּהּ לְיִשְׂרָאֵל.&nbsp; <b>א,לט</b> וְטַפְלְכוֹן
דַּאֲמַרְתּוּן לְבִזָּא יְהוֹן וּבְנֵיכוֹן דְּלָא יְדַעוּ יוֹמָא דֵין טָב
וּבִישׁ אִנּוּן יֵיעֲלוּן לְתַמָּן וּלְהוֹן אֶתְּנִנַּהּ וְאִנּוּן יֵירְתוּנַּהּ.&nbsp;
<b>א,מ</b> וְאַתּוּן אִתְפְּנוֹ לְכוֹן וְטוּלוּ לְמַדְבְּרָא אוֹרַח יַמָּא
דְּסוּף.&nbsp; <b>א,מא</b> וַאֲתֵיבְתּוּן וַאֲמַרְתּוּן לִי חַבְנָא קֳדָם יְיָ
אֲנַחְנָא נִסַּק וּנְגִיחַ קְרָב כְּכֹל דְּפַקַּדַנָא יְיָ אֱלָהַנָא
וְזָרֵיזְתּוּן גְּבַר יָת מָנֵי קְרָבֵיהּ וְשָׁרִיתוּן לְמִסַּק לְטוּרָא.&nbsp;
<b>א,מב</b> וַאֲמַר יְיָ לִי אֵימַר לְהוֹן לָא תִסְּקוּן וְלָא תְגִיחוּן קְרָב
אֲרֵי לֵית שְׁכִינְתִי בֵּינֵיכוֹן וְלָא תִּתַּבְרוּן קֳדָם בַּעֲלֵי
דְּבָבֵיכוֹן.&nbsp; <b>א,מג</b> וּמַלֵּילִית עִמְּכוֹן וְלָא קַבֵּילְתּוּן
וְסָרֵיבְתּוּן עַל מֵימְרָא דַּייָ וְאַרְשַׁעְתּוּן וּסְלֵיקְתּוּן
לְטוּרָא.&nbsp; <b>א,מד</b> וּנְפַק אֱמוֹרָאָה דְּיָתֵיב בְּטוּרָא הַהוּא
לְקַדָּמוּתְכוֹן וּרְדַפוּ יָתְכוֹן כְּמָא דְּנָתְזָן דַּבְרַיָתָא וּטְרַדוּ
יָתְכוֹן בְּשֵׂעִיר עַד חָרְמָה.&nbsp; <b>א,מה</b> וְתַבְתּוּן וּבְכֵיתוֹן
קֳדָם יְיָ וְלָא קַבֵּיל יְיָ צְלוֹתְכוֹן וְלָא אַצֵּית לְמִלֵּיכוֹן.&nbsp; <b>א,מו</b>
וִיתֵיבְתּוּן בִּרְקַם יוֹמִין סַגִּיאִין כְּיוֹמַיָּא דִּיתֵיבְתּוּן.&nbsp; <b>ב,א</b>
וְאִתְפְּנִינָא וּנְטַלְנָא לְמַדְבְּרָא אוֹרַח יַמָּא דְּסוּף כְּמָא
דְּמַלֵּיל יְיָ עִמִּי וְאַקֵּיפְנָא יָת טוּרָא דְּשֵׂעִיר יוֹמִין
סַגִּיאִין.&nbsp; {ס}</p>

<p><b>ב,ב</b> וַאֲמַר יְיָ לִי לְמֵימַר.&nbsp; <b>ב,ג</b>
סַגִּי לְכוֹן דְּאַקֵּיפְתּוּן יָת טוּרָא הָדֵין אִתְפְּנוֹ לְכוֹן
לְצִפּוּנָא.&nbsp; <b>ב,ד</b> וְיָת עַמָּא פַּקֵּיד לְמֵימַר אַתּוּן עָבְרִין
בִּתְחוּם אֲחֵיכוֹן בְּנֵי עֵשָׂו דְּיָתְבִין בְּשֵׂעִיר וְיִדְחֲלוּן
מִנְּכוֹן וְתִסְתַּמְרוּן לַחְדָּא.&nbsp; <b>ב,ה</b> לָא תִתְגָּרַן בְּהוֹן
אֲרֵי לָא אֶתֵּין לְכוֹן מֵאֲרַעְהוֹן עַד מִדְרַךְ פַּרְסַת רְגַל:&nbsp; אֲרֵי
יְרֻתָּא לְעֵשָׂו יְהַבִית יָת טוּרָא דְּשֵׂעִיר.&nbsp; <b>ב,ו</b> עֲבוּרָא
תִּזְבְּנוּן מִנְּהוֹן בְּכַסְפָּא וְתֵיכְלוּן וְאַף מַיָּא תִּזְבְּנוּן
מִנְּהוֹן בְּכַסְפָּא וְתִשְׁתּוֹן.&nbsp; <b>ב,ז</b> אֲרֵי יְיָ אֱלָהָךְ
בָּרְכָךְ בְּכֹל עוּבָדֵי יְדָךְ סוֹפֵיק לָךְ צֻרְכָּךְ בִּמְהָכָךְ יָת
מַדְבְּרָא רַבָּא הָדֵין:&nbsp; דְּנָן אַרְבְּעִין שְׁנִין מֵימְרָא דַּייָ
אֱלָהָךְ בְּסַעֲדָךְ לָא חֲסַרְתָּא מִדָּעַם.&nbsp; <b>ב,ח</b> וַעֲבַרְנָא
מִלְּוָת אֲחַנָא בְּנֵי עֵשָׂו דְּיָתְבִין בְּשֵׂעִיר מֵאוֹרַח מֵישְׁרָא מֵאֵילַת
וּמֵעֶצְיוֹן גָּבֶר&nbsp; {ס}&nbsp; וְאִתְפְּנִינָא וַעֲבַרְנָא אוֹרַח
מַדְבְּרָא דְּמוֹאָב.&nbsp; <b>ב,ט</b> וַאֲמַר יְיָ לִי לָא תְצוּר עַל
מוֹאֲבָאֵי וְלָא תִתְגָּרֵי לְמֶעֱבַד עִמְּהוֹן קְרָב:&nbsp; אֲרֵי לָא אֶתֵּין
לָךְ מֵאַרְעֲהוֹן יְרֻתָּא אֲרֵי לִבְנֵי לוֹט יְהַבִית יָת לְחָיַת יְרֻתָּא.&nbsp;
<b>ב,י</b> אֵימְתָנֵי מִלְּקַדְמִין יְתִיבוּ בַהּ עַם רַב וְסַגִּי וְתַקִּיף
כְּגִבָּרַיָּא.&nbsp; <b>ב,יא</b> גִּבָּרַיָּא מִתְחַשְׁבִין אַף אִנּוּן כְּגִבָּרַיָּא
וּמוֹאֲבָאֵי קָרַן לְהוֹן אֵימְתָנֵי.&nbsp; <b>ב,יב</b> וּבְשֵׂעִיר יְתִיבוּ
חוֹרָאֵי מִלְּקַדְמִין וּבְנֵי עֵשָׂו תָּרִיכוּנוּן וְשֵׁיצִיאוּנוּן מִן
קֳדָמֵיהוֹן וִיתִיבוּ בַּאֲתַרְהוֹן:&nbsp; כְּמָא דַּעֲבַד יִשְׂרָאֵל לַאֲרַע יְרֻתְּתֵיהּ
דִּיהַב יְיָ לְהוֹן.&nbsp; <b>ב,יג</b> כְּעַן קוּמוּ וְעֵיבַרוּ לְכוֹן יָת
נַחְלָא דְּזָרֶד וַעֲבַרְנָא יָת נַחְלָא דְּזָרֶד.&nbsp; <b>ב,יד</b> וְיוֹמַיָּא
דְּהַלֵּיכְנָא מֵרְקַם גֵּיאָה עַד דַּעֲבַרְנָא יָת נַחְלָא דְּזֶרֶד תְּלָתִין
וְתַמְנֵי שְׁנִין עַד דְּסָף כָּל דָּרָא גֻּבְרֵי מְגִיחֵי קְרָבָא מִגּוֹ
מַשְׁרִיתָא כְּמָא דְּקַיֵּים יְיָ לְהוֹן.&nbsp; <b>ב,טו</b> וְאַף מַחָא מִן
קֳדָם יְיָ הֲוָת בְּהוֹן לְשֵׁיצָיוּתְהוֹן מִגּוֹ מַשְׁרִיתָא עַד דִּשְׁלִימוּ.&nbsp;
<b>ב,טז</b> וַהֲוָה כַּד שְׁלִימוּ כָּל גֻּבְרֵי מְגִיחֵי קְרָבָא לִמְמָת
מִגּוֹ עַמָּא.&nbsp; {ס}</p>

<p><b>ב,יז</b> וּמַלֵּיל יְיָ לִי לְמֵימַר.&nbsp; <b>ב,יח</b>
אַתְּ עָבַר יוֹמָא דֵין יָת תְּחוּם מוֹאָב יָת לְחָיַת.&nbsp; <b>ב,יט</b> וְתִתְקָרַב
לָקֳבֵיל בְּנֵי עַמּוֹן לָא תְצוּר עֲלֵיהוֹן וְלָא תִתְגָּרֵי לְמֶעֱבַד
עִמְּהוֹן קְרָב:&nbsp; אֲרֵי לָא אֶתֵּין מֵאֲרַע בְּנֵי עַמּוֹן לָךְ יְרֻתָּא
אֲרֵי לִבְנֵי לוֹט יְהַבְתַּהּ יְרֻתָּא.&nbsp; <b>ב,כ</b> אֲרַע גִּבָּרַיָּא
מִתְחַשְּׁבָא אַף הִיא:&nbsp; גִּבָּרִין יְתִיבוּ בַהּ מִלְּקַדְמִין
וְעַמּוֹנָאֵי קָרַן לְהוֹן חַשְׁבָּנֵי.&nbsp; <b>ב,כא</b> עַם רַב וְסַגִּי
וְתַקִּיף כְּגִבָּרַיָּא וְשֵׁיצֵינּוּן יְיָ מִן קֳדָמֵיהוֹן וְתָרִיכוּנוּן
וִיתִיבוּ בַּאֲתַרְהוֹן.&nbsp; <b>ב,כב</b> כְּמָא דַּעֲבַד לִבְנֵי עֵשָׂו
דְּיָתְבִין בְּשֵׂעִיר דְּשֵׁיצִי יָת חוֹרָאֵי מִן קֳדָמֵיהוֹן וְתָרִיכוּנוּן
וִיתִיבוּ בַּאֲתַרְהוֹן עַד יוֹמָא הָדֵין.&nbsp; <b>ב,כג</b> וְעַוָּאֵי
דְּיָתְבִין בִּרְפִיחַ עַד עַזָּה קְפֻטְקָאֵי דִּנְפַקוּ מִקְּפֻטְקְיָא
שֵׁיצִיאוּנוּן וִיתִיבוּ בַּאֲתַרְהוֹן.&nbsp; <b>ב,כד</b> קוּמוּ טוּלוּ
וְעֵיבַרוּ יָת נַחְלָא דְּאַרְנוֹן חֲזִי דִּמְסַרִית בִּידָךְ יָת סִיחוֹן
מַלְכָּא דְּחֶשְׁבּוֹן אֱמוֹרָאָה וְיָת אַרְעֵיהּ שָׁרִי לְתָרָכוּתֵיהּ
וְתִתְגְּרֵי לְמֶעֱבַד עִמֵּיהּ קְרָב.&nbsp; <b>ב,כה</b> יוֹמָא הָדֵין אֲשָׁרֵי
לְמִתַּן זֵיעֲתָךְ וְדַחְלְתָךְ עַל אַפֵּי עַמְמַיָּא דִּתְחוֹת כָּל שְׁמַיָּא
דְּיִשְׁמְעוּן שִׁמְעָךְ וִיזוּעוּן וְיִתַּבְרוּן מִן קֳדָמָךְ.&nbsp; <b>ב,כו</b>
וּשְׁלַחִית אִזְגַּדִּין מִמִּדְבַּר קְדֵימוֹת לְוָת סִיחוֹן מַלְכָּא
דְּחֶשְׁבּוֹן פִּתְגָמֵי שְׁלָמָא לְמֵימַר.&nbsp; <b>ב,כז</b> אֶעְבַּר
בְּאַרְעָךְ בְּאוֹרְחָא בְּאוֹרְחָא אֵיזֵיל:&nbsp; לָא אֶסְטֵי לְיַמִּינָא
וְלִסְמָאלָא.&nbsp; <b>ב,כח</b> עֲבוּרָא בְּכַסְפָּא תְזַבֵּין לִי וְאֵיכוֹל
וּמַיָּא בְּכַסְפָּא תִתֵּין לִי וְאֶשְׁתֵּי לְחוֹד אֶעְבַּר בְּרַגְלָי.&nbsp;
<b>ב,כט</b> כְּמָא דַּעֲבַדוּ לִי בְּנֵי עֵשָׂו דְּיָתְבִין בְּשֵׂעִיר
וּמוֹאֲבָאֵי דְּיָתְבִין בִּלְחָיַת עַד דְּאֶעְבַּר יָת יַרְדְּנָא לְאַרְעָא
דַּייָ אֱלָהַנָא יָהֵיב לַנָא.&nbsp; <b>ב,ל</b> וְלָא אֲבָא סִיחוֹן מַלְכָּא
דְּחֶשְׁבּוֹן לְמִשְׁבְּקַנָא לְמִעְבַּר בִּתְחוּמֵיהּ:&nbsp; אֲרֵי אַקְשִׁי
יְיָ אֱלָהָךְ יָת רוּחֵיהּ וְתַקֵּיף יָת לִבֵּיהּ בְּדִיל לְמִמְסְרֵיהּ
בִּידָךְ כְּיוֹמָא הָדֵין.&nbsp; {ס}</p>

<p><b>ב,לא</b> וַאֲמַר יְיָ לִי חֲזִי דְּשָׁרִיתִי
לְמִמְסַר קֳדָמָךְ יָת סִיחוֹן וְיָת אַרְעֵיהּ שָׁרִי לְתָרָכוּתֵיהּ לְמֵירַת
יָת אַרְעֵיהּ.&nbsp; <b>ב,לב</b> וּנְפַק סִיחוֹן לְקַדָּמוּתַנָא הוּא וְכָל
עַמֵּיהּ לְאָגָחָא קְרָבָא לְיָהָץ.&nbsp; <b>ב,לג</b> וּמַסְרֵיהּ יְיָ
אֱלָהַנָא קֳדָמַנָא וּמְחֵינָא יָתֵיהּ וְיָת בְּנוֹהִי וְיָת כָּל
עַמֵּיהּ.&nbsp; <b>ב,לד</b> וּכְבַשְׁנָא יָת כָּל קִרְווֹהִי בְּעִדָּנָא הַהוּא
וְגַּמַּרְנָא יָת כָּל קִרְוַיָּא גֻּבְרַיָּא וּנְשַׁיָּא וְטַפְלָא:&nbsp; לָא
אַשְׁאַרְנָא מְשֵׁיזֵיב.&nbsp; <b>ב,לה</b> לְחוֹד בְּעִירָא בַּזְנָא לַנָא
וַעֲדַי קִרְוַיָּא דִּכְבַשְׁנָא.&nbsp; <b>ב,לו</b> מֵעֲרוֹעֵר דְּעַל כֵּיף
נַחְלָא דְּאַרְנוֹן וְקַרְתָּא דִּבְנַחְלָא וְעַד גִּלְעָד לָא הֲוָת קַרְתָּא
דִּתְקֵיפַת מִנַּנָא:&nbsp; יָת כּוֹלָא מְסַר יְיָ אֱלָהַנָא קֳדָמַנָא.&nbsp; <b>ב,לז</b>
לְחוֹד לַאֲרַע בְּנֵי עַמּוֹן לָא קָרֵיבְתָּא:&nbsp; כָּל כֵּיף נְחַל יֻבְקָא
וְקִרְוֵי טוּרָא וְכֹל דְּפַקֵּיד יְיָ אֱלָהַנָא.&nbsp; <b>ג,א</b> וְאִתְפְּנִינָא
וּסְלֵיקְנָא לְאוֹרַח מַתְנַן וּנְפַק עוֹג מַלְכָּא דְּמַתְנַן לְקַדָּמוּתַנָא
הוּא וְכָל עַמֵּיהּ לְאָגָחָא קְרָבָא לְאֶדְרֶעִי.&nbsp; <b>ג,ב</b> וַאֲמַר
יְיָ לִי לָא תִדְחַל מִנֵּיהּ אֲרֵי בִידָךְ מְסַרִית יָתֵיהּ וְיָת כָּל
עַמֵּיהּ וְיָת אַרְעֵיהּ וְתַעֲבֵיד לֵיהּ כְּמָא דַּעֲבַדְתָּא לְסִיחוֹן
מַלְכָּא אֱמוֹרָאָה דְּיָתֵיב בְּחֶשְׁבּוֹן.&nbsp; <b>ג,ג</b> וּמְסַר יְיָ
אֱלָהַנָא בִּידַנָא אַף יָת עוֹג מַלְּכָּא דְּמַתְנַןְ וְיָת כָּל עַמֵּיהּ
וּמְחֵינָהִי עַד דְּלָא אִשְׁתְּאַר לֵיהּ מְשֵׁיזֵיב.&nbsp; <b>ג,ד</b> וּכְבַשְׁנָא
יָת כָּל קִרְווֹהִי בְּעִדָּנָא הַהוּא לָא הֲוָת קַרְתָּא דְּלָא נְסֵיבְנָא
מִנְּהוֹן:&nbsp; שִׁתִּין קִרְוִין כָּל בֵּית פֶּלֶךְ טְרָכוֹנָא מַלְכוּתֵיהּ
דְּעוֹג בְּמַתְנַן.&nbsp; <b>ג,ה</b> כָּל אִלֵּין קִרְוִין כְּרִיכָן מַקְּפָן
שׁוּר רָם דִּילְהוֹן דַּשִּׁין וְעָבְרִין:&nbsp; בָּר מִקִּרְוֵי פַצְחַיָּא
דְּסַגִּיאָן לַחְדָּא.&nbsp; <b>ג,ו</b> וְגַּמַּרְנָא יָתְהוֹן כְּמָא
דַּעֲבַדְנָא לְסִיחוֹן מַלְכָּא דְּחֶשְׁבּוֹן:&nbsp; גַּמַּרְנָא כָּל
קִרְוַיָּא גֻּבְרַיָּא נְשַׁיָּא וְטַפְלָא.&nbsp; <b>ג,ז</b> וְכָל בְּעִירָא
וַעֲדַי קִרְוַיָּא בַּזְנָא לַנָא.&nbsp; <b>ג,ח</b> וּנְסֵיבְנָא בְּעִדָּנָא
הַהוּא יָת אַרְעָא מִיַּד תְּרֵין מַלְכֵי אֱמוֹרָאָה דִּבְעִבְרָא דְּיַרְדְּנָא
מִנַּחְלָא דְּאַרְנוֹן עַד טוּרָא דְּחֶרְמוֹן.&nbsp; <b>ג,ט</b> צִידוֹנָאֵי
קָרַן לְחֶרְמוֹן שִׂרְיוֹן וֶאֱמוֹרָאֵי קָרַן לֵיהּ טוּר תַּלְגָּא.&nbsp; <b>ג,י</b>
כֹּל קִרְוֵי מֵישְׁרָא וְכָל גִּלְעָד וְכָל מַתְנַן עַד סַלְכָה וְאֶדְרֶעִי
קִרְוֵי מַלְכוּתֵיהּ דְּעוֹג בְּמַתְנַן.&nbsp; <b>ג,יא</b> אֲרֵי לְחוֹד עוֹג
מַלְכָּא דְּמַתְנַן אִשְׁתְּאַר מִשְּׁאָר גִּבָּרַיָּא הָא עַרְסֵיהּ עַרְסָא
דְּבַרְזְלָא הֲלָא הִיא בְּרַבַּת בְּנֵי עַמּוֹן:&nbsp; תְּשַׁע אַמִּין
אֻרְכַּהּ וְאַרְבַּע אַמִּין פֻּתְיַהּ בְּאַמַּת מְלַךְ.&nbsp; <b>ג,יב</b> וְיָת
אַרְעָא הָדָא יְרֵיתְנָא בְּעִדָּנָא הַהוּא מֵעֲרוֹעֵר דְּעַל נַחְלָא דְּאַרְנוֹן
וּפַלְגוּת טוּרָא דְּגִלְעָד וְקִרְווֹהִי יְהַבִית לְשֵׁיבַט רְאוּבֵן
וּלְשֵׁיבַט גָּד.&nbsp; <b>ג,יג</b> וּשְׁאָר גִּלְעָד וְכָל מַתְנַן מַלְכוּתֵיהּ
דְּעוֹג יְהַבִית לְפַלְגוּת שִׁבְטָא דִּמְנַשֶּׁה:&nbsp; כֹּל בֵּית פֶּלֶךְ
טְרָכוֹנָא לְכָל מַתְנַן הַהוּא מִתְקְרֵי אֲרַע גִּבָּרַיָּא.&nbsp; <b>ג,יד</b>
יָאִיר בַּר מְנַשֶּׁה נְסֵיב יָת כָּל בֵּית פֶּלֶךְ טְרָכוֹנָא עַד תְּחוּם
גְּשׁוּרָאָה וַאֲפֵיקֵירוֹס וּקְרָא יָתְהוֹן עַל שְׁמֵיהּ יָת מַתְנַן כַּפְרָנֵי
יָאִיר עַד יוֹמָא הָדֵין.&nbsp; <b>ג,טו</b> וּלְמָכִיר יְהַבִית יָת גִּלְעָד.&nbsp;
<b>ג,טז</b> וּלְשֵׁיבַט רְאוּבֵן וּלְשֵׁיבַט גָּד יְהַבִית מִן גִּלְעָד וְעַד
נַחְלָא דְּאַרְנוֹן גּוֹ נַחְלָא וּתְחוּמֵיהּ וְעַד יֻבְקָא דְּנַחְלָא
תְּחוּמָא דִּבְנֵי עַמּוֹן.&nbsp; <b>ג,יז</b> וּמֵישְׁרָא וְיַרְדְּנָא וּתְחוּמֵיהּ
מִגִּנֵּיסַר וְעַד יַמָּא דְּמֵישְׁרָא יַמָּא דְּמִלְחָא תְּחוֹת מַשְׁפַּךְ
מֵירָמְתָא מַדְנְחָא.&nbsp; <b>ג,יח</b> וּפַקֵּידִית יָתְכוֹן בְּעִדָּנָא
הַהוּא לְמֵימַר:&nbsp; יְיָ אֱלָהֲכוֹן יְהַב לְכוֹן יָת אַרְעָא הָדָא לְמֵירְתַהּ
מְזָרְזִין תִּעְבְּרוּן קֳדָם אֲחֵיכוֹן בְּנֵי יִשְׂרָאֵל כָּל מְזָרַז
חֵילָא.&nbsp; <b>ג,יט</b> לְחוֹד נְשֵׁיכוֹן וְטַפְלְכוֹן וְבְעִירְכוֹן יָדַעְנָא
אֲרֵי בְעִיר סַגִּי לְכוֹן יִתְּבוּן בְּקִרְוֵיכוֹן דִּיהַבִית לְכוֹן.&nbsp; <b>ג,כ</b>
עַד דִּינִיחַ יְיָ לַאֲחֵיכוֹן כְּוָתְכוֹן וְיֵירְתוּן אַף אִנּוּן יָת אַרְעָא
דַּייָ אֱלָהֲכוֹן יָהֵיב לְהוֹן בְּעִבְרָא דְּיַרְדְּנָא וּתְתוּבוּן גְּבַר
לִירֻתְּתֵיהּ דִּיהַבִית לְכוֹן.&nbsp; <b>ג,כא</b> וְיָת יְהוֹשׁוּעַ
פַּקֵּידִית בְּעִדָּנָא הַהוּא לְמֵימַר:&nbsp; עֵינָךְ חֲזָאָה יָת כָּל דַּעֲבַד
יְיָ אֱלָהֲכוֹן לִתְרֵין מַלְכַיָּא הָאִלֵּין כֵּין יַעֲבֵיד יְיָ לְכָל
מַלְכְוָתָא דְּאַתְּ עָבַר לְתַמָּן.&nbsp; <b>ג,כב</b> לָא תִּדְחֲלוּן מִנְּהוֹן:&nbsp;
אֲרֵי יְיָ אֱלָהֲכוֹן מֵימְרֵיהּ מְגִיחַ לְכוֹן.&nbsp; {ס}</p>

<p><b>ג,כג</b> וְצַלִּיתִי קֳדָם יְיָ בְּעִדָּנָא הַהוּא
לְמֵימַר.&nbsp; <b>ג,כד</b> יְיָ אֱלֹהִים אַתְּ שָׁרִיתָא לְאַחְזָאָה יָת עַבְדָּךְ
יָת רְבוּתָךְ וְיָת יְדָךְ תַּקִּיפְתָא דְּאַתְּ הוּא אֱלָהָא דִּשְׁכִינְתָךְ בִּשְׁמַיָּא
מִלְּעֵילָא וְשַׁלִּיט בְּאַרְעָא לֵית דְּיַעֲבֵיד כְּעוּבָדָךְ וּכְגִבָּרְוָתָךְ.&nbsp;
<b>ג,כה</b> אֶעְבַּר כְּעַן וְאֶחְזֵי יָת אַרְעָא טָבְתָא דִּבְעִבְרָא דְּיַרְדְּנָא:&nbsp;
טוּרָא טָבָא הָדֵין וּבֵית מַקְדְּשָׁא.&nbsp; <b>ג,כו</b> וַהֲוָה רְגַז מִן
קֳדָם יְיָ עֲלַי בְּדִילְכוֹן וְלָא קַבֵּיל מִנִּי וַאֲמַר יְיָ לִי סַגִּי
לָךְ לָא תוֹסֵיף לְמַלָּלָא קֳדָמַי עוֹד בְּפִתְגָמָא הָדֵין.&nbsp; <b>ג,כז</b>
סַק לְרֵישׁ רָמְתָא וּזְקַף עֵינָךְ לְמַעְרְבָא וּלְצִפּוּנא וּלְדָרוֹמָא
וּלְמַדְנְחָא וַחְזִי בְּעֵינָךְ:&nbsp; אֲרֵי לָא תִעְבַּר יָת יַרְדְּנָא
הָדֵין.&nbsp; <b>ג,כח</b> וּפַקֵּיד יָת יְהוֹשׁוּעַ וְתַקֵיפְהִי
וְעַלֵּימְהִי:&nbsp; אֲרֵי הוּא יִעְבַּר קֳדָם עַמָּא הָדֵין וְהוּא יַחְסֵין
יָתְהוֹן יָת אַרְעָא דְּתִחְזֵי.&nbsp; <b>ג,כט</b> וִיתֵיבְנָא בְּחִלְּתָא לָקֳבֵיל
בֵּית פְּעוֹר.&nbsp; {פ}</p>

<p><b>ד,א</b> וּכְעַן יִשְׂרָאֵל שְׁמַע לִקְיָמַיָּא
וּלְדִינַיָּא דַּאֲנָא מַלֵּיף יָתְכוֹן לְמֶעֱבַד בְּדִיל דְּתֵיחוֹן
וְתֵיעֲלוּן וְתֵירְתוּן יָת אַרְעָא דַּייָ אֱלָהָא דַּאֲבָהָתְכוֹן יָהֵיב
לְכוֹן.&nbsp; <b>ד,ב</b> לָא תיֵסְפוּן עַל פִּתְגָמָא דַּאֲנָא מְפַקֵּיד
יָתְכוֹן וְלָא תִמְנְעוּן מִנֵּיהּ לְמִטַּר יָת פִּקּוֹדַיָּא דַּייָ אֱלָהֲכוֹן
דַּאֲנָא מְפַקֵּיד יָתְכוֹן.&nbsp; <b>ד,ג</b> עֵינֵיכוֹן חֲזַאָה יָת דַּעֲבַד
יְיָ בְּפָלְחֵי בַּעְלָא פְּעוֹר:&nbsp; אֲרֵי כָל גֻּבְרָא דְּהַלֵּיךְ בָּתַר
בַּעְלָא פְּעוֹר שֵׁיצְיֵיהּ יְיָ אֱלָהָךְ מִבֵּינָךְ.&nbsp; <b>ד,ד</b> וְאַתּוּן
דְּאִדְּבֵיקְתּוּן בְּדַחְלְתָא דַּייָ אֱלָהֲכוֹן קַיָּמִין כֻּלְּכוֹן יוֹמָא
דֵין.&nbsp; <b>ד,ה</b> חֲזוֹ דְּאַלֵּיפִית יָתְכוֹן קְיָמִין וְדִינִין כְּמָא
דְּפַקְּדַנִי יְיָ אֱלָהִי:&nbsp; לְמֶעֱבַד כֵּין בְּגוֹ אַרְעָא דְּאַתּוּן עָלִין
לְתַמָּן לְמֵירְתַהּ.&nbsp; <b>ד,ו</b> וְתִטְּרוּן וְתַעְבְּדוּן אֲרֵי הִיא חָכְמַתְכוֹן
וְסֻכְלְתָנוּתְכוֹן לְעֵינֵי עַמְמַיָּא:&nbsp; דְּיִשְׁמְעוּן יָת כָּל קְיָמַיָּא
הָאִלֵּין וְיֵימְרוּן לְחוֹד עַם חַכִּים וְסֻכְלְתָן עַמָּא רַבָּא הָדֵין.&nbsp;
<b>ד,ז</b> אֲרֵי מַאן עַם רַב דְּלֵיהּ אֱלָהּ קָרִיב לֵיהּ לְקַבָּלָא צְלוֹתֵיהּ
בְּעִדָּן עָקְתֵיהּ כַּייָ אֱלָהַנָא בְּכָל עִדָּן דַּאֲנַחְנָא מְצַלַּן
קֳדָמוֹהִי.&nbsp; <b>ד,ח</b> וּמַאן עַם רַב דְּלֵיהּ קְיָמִין וְדִינִין קַשִּׁיטִין
כְּכֹל אוֹרָיְתָא הָדָא דַּאֲנָא יָהֵיב קֳדָמֵיכוֹן יוֹמָא דֵין.&nbsp; <b>ד,ט</b>
לְחוֹד אִסְתְּמַר לָךְ וְטַר נַפְשָׁךְ לַחְדָּא דִּלְמָא תִתְנְשֵׁי יָת
פִּתְגָמַיָּא דַּחֲזַאָה עֵינָךְ וְדִלְמָא יִעְדּוֹן מִלִּבָּךְ כֹּל יוֹמֵי
חַיָּךְ וּתְהוֹדְעִנּוּן לִבְנָךְ וְלִבְנֵי בְנָךְ.&nbsp; <b>ד,י</b> יוֹמָא דְּקַמְתָּא
קֳדָם יְיָ אֱלָהָךְ בְּחוֹרֵב כַּד אֲמַר יְיָ לִי כְּנוֹשׁ קֳדָמַי יָת עַמָּא
וְאַשְׁמְעִנּוּן יָת פִּתְגָמָי:&nbsp; דְּיֵילְפוּן לְמִדְחַל קֳדָמַי כָּל
יוֹמַיָּא דְּאִנּוּן קַיָּמִין עַל אַרְעָא וְיָת בְּנֵיהוֹן יַלְּפוּן.&nbsp; <b>ד,יא</b>
וּקְרֵיבְתּוּן וְקַמְתּוּן בְּשִׁפּוֹלֵי טוּרָא וְטוּרָא בָּעֵר בְּאִישָׁתָא
עַד צֵית שְׁמַיָּא חֲשׁוֹכָא עֲנָנָא וַאֲמִטְּתָא.&nbsp; <b>ד,יב</b> וּמַלֵּיל
יְיָ עִמְּכוֹן מִגּוֹ אִישָׁתָא:&nbsp; קָל פִּתְגָמִין אַתּוּן שָׁמְעִין וּדְמוּ
לֵיתֵיכוֹן חָזַן אֱלָהֵין קָלָא.&nbsp; <b>ד,יג</b> וְחַוִּי לְכוֹן יָת קְיָמֵיהּ
דְּפַקֵּיד יָתְכוֹן לְמֶעֱבַד עַסְרָא פִּתְגָמִין וּכְתַבִנּוּן עַל תְּרֵין
לוּחֵי אַבְנַיָּא.&nbsp; <b>ד,יד</b> וְיָתִי פַּקֵּיד יְיָ בְּעִדָּנָא הַהוּא
לְאַלָּפָא יָתְכוֹן קְיָמִין וְדִינִין:&nbsp; לְמֶעֱבַדְכוֹן יָתְהוֹן
בְּאַרְעָא דְּאַתּוּן עָבְרִין לְתַמָּן לְמֵירְתַהּ.&nbsp; <b>ד,טו</b> וְתִסְתַּמְרוּן
לַחְדָּא לְנַפְשָׁתְכוֹן:&nbsp; אֲרֵי לָא חֲזֵיתוֹן כָּל דְּמוּ בְּיוֹמָא
דְּמַלֵּיל יְיָ עִמְּכוֹן בְּחוֹרֵב מִגּוֹ אִישָׁתָא.&nbsp; <b>ד,טז</b> דִּלְמָא
תְחַבְּלוּן וְתַעְבְּדוּן לְכוֹן צֵילַם דְּמוּת כָּל צוּרָא:&nbsp; דְּמוּת דְּכַר
אוֹ נֻקְבָּא.&nbsp; <b>ד,יז</b> דְּמוּת כָּל בְּעִירָא דִּבְאַרְעָא דְּמוּת כָּל
צִפַּר גַּפָּא דְּפָרַח בְּאַוֵּיר רְקִיעַ שְׁמַיָּא.&nbsp; <b>ד,יח</b> דְּמוּת
כָּל רִחְשָׁא דִּבְאַרְעָא דְּמוּת כָּל נוּנֵי דִּבְמַיָּא מִלְּרַע לְאַרְעָא.&nbsp;
<b>ד,יט</b> וְדִלְמָא תִזְקוֹף עֵינָךְ לִשְׁמַיָּא וְתִחְזֵי יָת שִׁמְשָׁא
וְיָת סֵיהֲרָא וְיָת כּוֹכְבַיָּא כֹּל חֵילֵי שְׁמַיָּא וְתִטְעֵי וְתִסְגּוֹד
לְהוֹן וְתִפְלְחִנִּין דְּזָמֵין יְיָ אֱלָהָךְ יָתְהוֹן לְכֹל עַמְמַיָּא
תְּחוֹת כָּל שְׁמַיָּא.&nbsp; <b>ד,כ</b> וְיָתְכוֹן קָרֵיב יְיָ לְדַחְלְתֵיהּ
וְאַפֵּיק יָתְכוֹן מִכּוּרָא דְּבַרְזְלָא מִמִּצְרָיִם לְמִהְוֵי לֵיהּ לְעַם
אַחְסָנָא כְּיוֹמָא הָדֵין.&nbsp; <b>ד,כא</b> וּמִן קֳדָם יְיָ הֲוָה רְגַז
עֲלַי עַל פִּתְגָמֵיכוֹן וְקַיֵּים בְּדִיל דְּלָא לְמִעְבְּרִי יָת יַרְדְּנָא
וּבְדִיל דְּלָא לְמֵיעַל לְאַרְעָא טָבְתָא דַּייָ אֱלָהָךְ יָהֵיב לָךְ
אַחְסָנָא.&nbsp; <b>ד,כב</b> אֲרֵי אֲנָא מָאִית בְּאַרְעָא הָדָא לֵית אֲנָא עָבַר
יָת יַרְדְּנָא וְאַתּוּן עָבְרִין וְתֵירְתוּן יָת אַרְעָא טָבְתָא הָדָא.&nbsp;
<b>ד,כג</b> אִסְתְּמַרוּ לְכוֹן דִּלְמָא תִתְנְשׁוּן יָת קְיָמָא דַּייָ אֱלָהֲכוֹן
דִּגְזַר עִמְּכוֹן וְתַעְבְּדוּן לְכוֹן צֵילַם דְּמוּת כּוֹלָא דְּפַקְּדָךְ
יְיָ אֱלָהָךְ.&nbsp; <b>ד,כד</b> אֲרֵי יְיָ אֱלָהָךְ מֵימְרֵיהּ אִישָׁא אָכְלָא
הוּא:&nbsp; אֵל קַנָּא.&nbsp; {פ}</p>

<p><b>ד,כה</b> אֲרֵי תֵילְדוּן בְּנִין וּבְנֵי בְנִין
וְתִתְעַתְּקוּן בְּאַרְעָא וּתְחַבְּלוּן וְתַעְבְּדוּן צֵילַם דְּמוּת כּוֹלָא
וְתַעְבְּדוּן דְּבִישׁ קֳדָם יְיָ אֱלָהָךְ לְאַרְגָּזָא קֳדָמוֹהִי.&nbsp; <b>ד,כו</b>
אַסְהֵידִית בְּכוֹן יוֹמָא דֵין יָת שְׁמַיָּא וְיָת אַרְעָא אֲרֵי מֵיבָד
תֵּיבְדוּן בִּפְרִיעַ מֵעַל אַרְעָא דְּאַתּוּן עָבְרִין יָת יַרְדְּנָא לְתַמָּן
לְמֵירְתַהּ:&nbsp; לָא תֵירְכוּן יוֹמִין עֲלַהּ אֲרֵי אִשְׁתֵּיצָאָה
תִשְׁתֵּיצוֹן.&nbsp; <b>ד,כז</b> וִיבַדַּר יְיָ יָתְכוֹן בֵּינֵי עַמְמַיָּא
וְתִשְׁתְּאַרוּן עַם דְּמִנְיָן בְּעַמְמַיָּא דִּידַבַּר יְיָ יָתְכוֹן
לְתַמָּן.&nbsp; <b>ד,כח</b> וְתִפְלְחוּן תַּמָּן לְעַמְמַיָּא פָּלְחֵי
טָעֲוָתָא עוֹבָד יְדֵי אֲנָשָׁא:&nbsp; אָעָא וְאַבְנָא דְּלָא חָזַן וְלָא
שָׁמְעִין וְלָא אָכְלִין וְלָא מְרִיחִין.&nbsp; <b>ד,כט</b> וְתִתְבְּעוּן
מִתַּמָּן יָת דַּחְלְתָא דַּייָ אֱלָהָךְ וְתַשְׁכַּח:&nbsp; אֲרֵי תִבְעֵי מִן
קֳדָמוֹהִי בְּכָל לִבָּךְ וּבְכָל נַפְשָׁךְ.&nbsp; <b>ד,ל</b> כַּד תֵּיעוֹק
לָךְ וְיַשְׁכְּחוּנָּךְ כֹּל פִּתְגָמַיָּא הָאִלֵּין בְּסוֹף יוֹמַיָּא
וּתְתוּב לְדַחְלְתָא דַּייָ אֱלָהָךְ וּתְקַבֵּיל לְמֵימְרֵיהּ.&nbsp; <b>ד,לא</b>
אֲרֵי אֱלָהָא רַחְמָנָא יְיָ אֱלָהָךְ לָא יִשְׁבְּקִנָּךְ וְלָא יְחַבְּלִנָּךְ
וְלָא יִתְנְשֵׁי יָת קְיָמָא דַּאֲבָהָתָךְ דְּקַיֵּים לְהוֹן.&nbsp; <b>ד,לב</b>
אֲרֵי שְׁאַל כְּעַן לְיוֹמַיָּא קַדְמָאֵי דַּהֲווֹ קֳדָמָךְ לְמִן יוֹמָא
דִּבְרָא יְיָ אָדָם עַל אַרְעָא וּלְמִסְּיָפֵי שְׁמַיָּא וְעַד סְיָפֵי
שְׁמַיָּא:&nbsp; הַהֲוָה כְּפִתְגָמָא רַבָּא הָדֵין אוֹ הֲאִשְׁתְּמַע
דִּכְוָתֵיהּ.&nbsp; <b>ד,לג</b> הַשְׁמַע עַמָּא קָל מֵימְרָא דַּייָ מְמַלֵּיל
מִגּוֹ אִישָׁתָא כְּמָא דִּשְׁמַעְתָּא אַתְּ וְאִתְקַיַּם.&nbsp; <b>ד,לד</b> אוֹ
נִסִּין עֲבַד יְיָ לְאִתְגְּלָאָה לְמִפְרַק לֵיהּ עַם מִגּוֹ עַם בְּנִסִּין
בְּאָתִין וּבְמוֹפְתִין וּבִקְרָבָא וּבִיד תַּקִּיפָא וּבִדְרָעָא מְרָמְמָא
וּבְחֶזְוָנִין רַבְרְבִין:&nbsp; כְּכֹל דַּעֲבַד לְכוֹן יְיָ אֱלָהֲכוֹן
בְּמִצְרַיִם לְעֵינֵיכוֹן.&nbsp; <b>ד,לה</b> אַתְּ אִתַּחְזִיתָא לְמִדַּע אֲרֵי
יְיָ הוּא אֱלֹהִים:&nbsp; לֵית עוֹד בָּר מִנֵּיהּ.&nbsp; <b>ד,לו</b> מִן
שְׁמַיּא אַשְׁמְעָךְ יָת קָל מֵימְרֵיהּ לְאַלָּפוּתָךְ וְעַל אַרְעָא
אַחְזְיָךְ יָת אִישָׁתֵיהּ רַבְּתָא וּפִתְגָמוֹהִי שְׁמַעְתָּא מִגּוֹ אִישָׁתָא.&nbsp;
<b>ד,לז</b> וּחְלָף אֲרֵי רְחֵים יָת אֲבָהָתָךְ וְאִתְרְעִי בִּבְנֵיהוֹן
בָּתְרֵיהוֹן וְאַפְּקָךְ בְּמֵימְרֵיהּ בְּחֵילֵיהּ רַבָּא מִמִּצְרָיִם.&nbsp; <b>ד,לח</b>
לְתָרָכָא עַמְמִין רַבְרְבִין וְתַקִּיפִין מִנָּךְ מִן קֳדָמָךְ לְאַעָלוּתָךְ
לְמִתַּן לָךְ יָת אֲרַעְהוֹן אַחְסָנָא כְּיוֹמָא הָדֵין.&nbsp; <b>ד,לט</b> וְתִדַּע
יוֹמָא דֵין וְתָתִיב לְלִבָּךְ אֲרֵי יְיָ הוּא אֱלֹהִים דִּשְׁכִינְתֵיהּ
בִּשְׁמַיָּא מִלְּעֵילָא וְשַׁלִּיט עַל אַרְעָא מִלְּרַע:&nbsp; לֵית
עוֹד.&nbsp; <b>ד,מ</b> וְתִטַּר יָת קְיָמוֹהִי וְיָת פִּקּוֹדוֹהִי דַּאֲנָא
מְפַקֵּיד לָךְ יוֹמָא דֵין דְּיִיטַב לָךְ וְלִבְנָךְ בָּתְרָךְ וּבְדִיל דְּתוֹרֵיךְ
יוֹמִין עַל אַרְעָא דַּייָ אֱלָהָךְ יָהֵיב לָךְ כָּל יוֹמַיָּא.&nbsp; {פ}</p>

<p><b>ד,מא</b> בְּכֵין אַפְרֵישׁ מֹשֶׁה תְּלָת קִרְוִין
בְּעִבְרָא דְּיַרְדְּנָא מַדְנַח שִׁמְשָׁא.&nbsp; <b>ד,מב</b> לְמִעְרַק
לְתַמָּן קָטוֹלָא דְּיִקְטוֹל יָת חַבְרֵיהּ בְּלָא מַדְּעֵיהּ וְהוּא לָא סָנֵי
לֵיהּ מֵאֶתְמָלִי וּמִדְּקַמּוֹהִי וְיִעְרוֹק לַחֲדָא מִן קִרְוַיָּא הָאִלֵּין
וְיִתְקַיַּם.&nbsp; <b>ד,מג</b> יָת בֶּצֶר בְּמַדְבְּרָא בַּאֲרַע מֵישְׁרָא
לְשֵׁיבַט רְאוּבֵן וְיָת רָאמוֹת בַּגִּלְעָד לְשֵׁיבַט גָּד וְיָת גּוֹלָן
בְּמַתְנַן לְשִׁבְטָא דִּמְנַשֶּׁה.&nbsp; <b>ד,מד</b> וְדָא אוֹרָיְתָא דִּסְדַר
מֹשֶׁה קֳדָם בְּנֵי יִשְׂרָאֵל.&nbsp; <b>ד,מה</b> אִלֵּין סָהִדְוָתָא
וּקְיָמַיָּא וְדִינַיָּא דְּמַלֵּיל מֹשֶׁה עִם בְּנֵי יִשְׂרָאֵל בְּמִפַּקְהוֹן
מִמִּצְרָיִם.&nbsp; <b>ד,מו</b> בִּעִבְרָא דְּיַרְדְּנָא בְּחִלְּתָא לָקֳבֵיל
בֵּית פְּעוֹר בַּאֲרַע סִיחוֹן מַלְכָּא אֱמוֹרָאָה דְּיָתֵיב בְּחֶשְׁבּוֹן
דִּמְחָא מֹשֶׁה וּבְנֵי יִשְׂרָאֵל בְּמִפַּקְהוֹן מִמִּצְרָיִם.&nbsp; <b>ד,מז</b>
וִירִיתוּ יָת אַרְעֵיהּ וְיָת אֲרַע עוֹג מַלְכָּא דְּמַתְנַן תְּרֵין מַלְכֵי
אֶמוֹרָאָה דִּבְעִבְרָא דְּיַרְדְּנָא מַדְנַח שִׁמְשָׁא.&nbsp; <b>ד,מח</b> מֵעֲרוֹעֵר
דְּעַל כֵּיף נַחְלָא דְּאַרְנוֹן וְעַד טוּרָא דְּשִׂיאוֹן הוּא חֶרְמוֹן.&nbsp; <b>ד,מט</b>
וְכָל מֵישְׁרָא עִבְרָא דְּיַרְדְּנָא מַדְנְחָא וְעַד יַמָּא דְּמֵישְׁרָא
תְּחוֹת מַשְׁפַּךְ מֵירָמְתָא.&nbsp; {פ}</p>

<p><b>ה,א</b> וּקְרָא מֹשֶׁה לְכָל יִשְׂרָאֵל וַאֲמַר
לְהוֹן שְׁמַע יִשְׂרָאֵל יָת קְיָמַיָּא וְיָת דִּינַיָּא דַּאֲנָא מְמַלֵּיל
קֳדָמֵיכוֹן יוֹמָא דֵין וְתֵילְפוּן יָתְהוֹן וְתִטְּרוּן לְמֶעֱבַדְהוֹן.&nbsp;
<b>ה,ב</b> יְיָ אֱלָהַנָא גְּזַר עִמַּנָא קְיָם בְּחוֹרֵב.&nbsp; <b>ה,ג</b> לָא
עִם אֲבָהָתַנָא גְּזַר יְיָ יָת קְיָמָא הָדֵין:&nbsp; אֱלָהֵין עִמַּנָא
אֲנַחְנָא אִלֵּין כָּא יוֹמָא דֵין כֻּלַּנָא קַיָּמִין.&nbsp; <b>ה,ד</b> מַמְלַל
עִם מַמְלַל מַלֵּיל יְיָ עִמְּכוֹן בְּטוּרָא מִגּוֹ אִישָׁתָא.&nbsp; <b>ה,ה</b>
אֲנָא הֲוֵיתִי קָאֵים בֵּין מֵימְרָא דַּייָ וּבֵינֵיכוֹן בְּעִדָּנָא הַהוּא
לְחַוָּאָה לְכוֹן יָת פִּתְגָמָא דַּייָ:&nbsp; אֲרֵי דְּחֵילְתּוּן מִן קֳדָם
אִישָׁתָא וְלָא סְלֵיקְתּוּן בְּטוּרָא לְמֵימַר.&nbsp; {ס}</p>

<p><b>ה,ו</b> אֲנָא יְיָ אֱלָהָךְ דְּאַפֵּיקְתָּךְ
מֵאַרְעָא דְּמִצְרַיִם מִבֵּית עַבְדוּתָא:&nbsp; לָא יִהְוֵי לָךְ אֱלָהּ
אָחֳרָן בָּר מִנִּי.&nbsp; <b>ה,ז</b> לָא תַעֲבֵיד לָךְ צֵילַם כָּל דְּמוּ
דְּבִשְׁמַיָּא מִלְּעֵילָא וְדִבְאַרְעָא מִלְּרַע וְדִבְמַיָּא מִלְּרַע
לְאַרְעָא.&nbsp; <b>ה,ח</b> לָא תִסְגּוֹד לְהוֹן וְלָא תִפְלְחִנִּין:&nbsp;
אֲרֵי אֲנָא יְיָ אֱלָהָךְ אֵל קַנָּא מַסְעַר חוֹבֵי אֲבָהָן עַל בְּנִין
מָרָדִין וְעַל דָּר תְּלִיתַאי וְעַל דָּר רְבִיעַאי לְסָנְאַי כַּד מַשְׁלְמִין
בְּנַיָּא לְמִחְטֵי בָּתַר אֲבָהָתְהוֹן.&nbsp; <b>ה,ט</b> וְעָבֵיד טֵיבוּ
לְאַלְפֵי דָרִין לְרָחֲמַי וּלְנָטְרֵי פִקּוֹדָי.&nbsp; {ס}</p>

<p><b>ה,י</b> לָא תֵימֵי בִּשְׁמָא דַּייָ אֱלָהָךְ
לְמַגָּנָא:&nbsp; אֲרֵי לָא יְזַכֵּי יְיָ יָת דְּיֵימֵי בִּשְׁמֵיהּ
לְשִׁקְרָא.&nbsp; {ס}</p>

<p><b>ה,יא</b> טַר יָת יוֹמָא דְּשַׁבְּתָא
לְקַדָּשׁוּתֵיהּ כְּמָא דְּפַקְּדָךְ יְיָ אֱלָהָךְ.&nbsp; <b>ה,יב</b> שִׁתָּא
יוֹמִין תִּפְלַח וְתַעֲבֵיד כָּל עֲבִידְתָךְ.&nbsp; <b>ה,יג</b> וְיוֹמָא
שְׁבִיעָאָה שַׁבְּתָא קֳדָם יְיָ אֱלָהָךְ:&nbsp; לָא תַעֲבֵיד כָּל עֲבִידָא
אַתְּ וּבְרָךְ וּבְרַתָּךְ וְעַבְדָּךְ וְאַמְתָּךְ וְתוֹרָךְ וּחְמָרָךְ וְכָל
בְּעִירָךְ וְגִיּוֹרָךְ דִּבְקִרְוָךְ בְּדִיל דִּינוּחַ עַבְדָּךְ וְאַמְתָּךְ
כְּוָתָךְ.&nbsp; <b>ה,יד</b> וְתִדְכַר אֲרֵי עַבְדָּא הֲוֵיתָא בְּאַרְעָא
דְּמִצְרַיִם וְאַפְּקָךְ יְיָ אֱלָהָךְ מִתַּמָּן בְּיַד תַּקִּיפָא וּבִדְרָע
מְרָמַם עַל כֵּין פַּקְּדָךְ יְיָ אֱלָהָךְ לְמֶעֱבַד יָת יוֹמָא
דְּשַׁבְּתָא.&nbsp; {ס}</p>

<p><b>ה,טו</b> יַקַּר יָת אֲבוּךְ וְיָת אִמָּךְ כְּמָא
דְּפַקְּדָךְ יְיָ אֱלָהָךְ בְּדִיל דְּיֵירְכוּן יוֹמָךְ וּבְדִיל דְּיִיטַב לָךְ
עַל אַרְעָא דַּייָ אֱלָהָךְ יָהֵיב לָךְ.&nbsp; {ס}</p>

<p><b>ה,טז</b> לָא תִקְטוּל נְפַשׁ
  {ס}&nbsp; וְלָא תְגוּף&nbsp; {ס}&nbsp;
וְלָא תִגְנוּב   {ס}&nbsp; וְלָא תַסְהֵיד
בְּחַבְרָךְ סָהֲדוּתָא דְּשִׁקְרָא.&nbsp; {ס}</p>

<p><b>ה,יז</b> וְלָא תַחְמֵיד אִתַּת חַבְרָךְ&nbsp;
{ס}&nbsp; וְלָא תִרּוֹג בֵּית חַבְרָךְ חַקְלֵיהּ וְעַבְדֵּיהּ וְאַמְתֵּיהּ
תּוֹרֵיהּ וּחְמָרֵיהּ וְכֹל דִּלְחַבְרָךְ.&nbsp; {ס}</p>

<p><b>ה,יח</b> יָת פִּתְגָמַיָּא הָאִלֵּין מַלֵּיל יְיָ
עִם כָּל קְהַָלְכוֹן בְּטוּרָא מִגּוֹ אִישָׁתָא עֲנָנָא וַאֲמִטְּתָא קָל רַב
וְלָא פָסִיק וּכְתַבִנּוּן עַל תְּרֵין לוּחֵי אַבְנַיָּא וִיהַבִנּוּן
לִי.&nbsp; <b>ה,יט</b> וַהֲוָה כְּמִשְׁמַעְכוֹן יָת קָלָא מִגּוֹ חֲשׁוֹכָא
וְטוּרָא בָּעֵר בְּאִישָׁתָא וּקְרֵיבְתּוּן לְוָתִי כָּל רֵישֵׁי שִׁבְטֵיכוֹן
וְסָבֵיכוֹן.&nbsp; <b>ה,כ</b> וַאֲמַרְתּוּן הָא אַחְזְיַנָא יְיָ אֱלָהַנָא יָת
יְקָרֵיהּ וְיָת רְבוּתֵיהּ וְיָת קָל מֵימְרֵיהּ שְׁמַעְנָא מִגּוֹ אִישָׁתָא
יוֹמָא הָדֵין חֲזֵינָא אֲרֵי מְמַלֵּיל יְיָ עִם אֲנָשָׁא וּמִתְקַיַּם.&nbsp; <b>ה,כא</b>
וּכְעַן לְמָא נְמוּת אֲרֵי תֵיכְלִנַּנָא אִישָׁתָא רַבְּתָא הָדָא אִם
מוֹסְפִין אֲנַחְנָא לְמִשְׁמַע יָת קָל מֵימְרָא דַּייָ אֱלָהַנָא עוֹד מָיְתִין אֲנַחְנָא.&nbsp;
<b>ה,כב</b> אֲרֵי מַאן כָּל בִּסְרָא דִּשְׁמַע קָל מֵימְרָא דַּייָ קַיָּמָא
מְמַלֵּיל מִגּוֹ אִישָׁתָא כְּוָתַנָא וְאִתְקַיַּם.&nbsp; <b>ה,כג</b> קְרַב
אַתְּ וּשְׁמַע יָת כָּל דְּיֵימַר יְיָ אֱלָהַנָא וְאַתְּ תְּמַלֵּיל עִמַּנָא
יָת כָּל דִּימַלֵּיל יְיָ אֱלָהַנָא עִמָּךְ וּנְקַבֵּיל וְנַעֲבֵיד.&nbsp; <b>ה,כד</b>
וּשְׁמִיעַ קֳדָם יְיָ יָת קָל פִּתְגָמֵיכוֹן בְּמַלָּלוּתְכוֹן עִמִּי וַאֲמַר
יְיָ לִי שְׁמִיעַ קֳדָמַי יָת קָל פִּתְגָמֵי עַמָּא הָדֵין דְּמַלִּילוּ עִמָּךְ
אַתְקִינוּ כָּל דְּמַלִּילוּ.&nbsp; <b>ה,כה</b> לְוֵי דִּיהֵי לִבָּא הָדֵין
לְהוֹן לְמִדְחַל קֳדָמַי וּלְמִטַּר יָת כָּל פִּקּוֹדַי כָּל יוֹמַיָּא:&nbsp;
בְּדִיל דְּיִיטַב לְהוֹן וְלִבְנֵיהוֹן לְעָלַם.&nbsp; <b>ה,כו</b> אִיזֵיל
אֵימַר לְהוֹן:&nbsp; תּוּבוּ לְכוֹן לְמַשְׁכְּנֵיכוֹן.&nbsp; <b>ה,כז</b> וְאַתְּ
הָכָא קוּם קֳדָמַי וַאֲמַלֵּיל עִמָּךְ יָת כָּל תַּפְקֵידְתָּא וּקְיָמַיָּא
וְדִינַיָּא דְּתַלֵּיפִנּוּן וְיַעְבְּדוּן בְּאַרְעָא דַּאֲנָא יָהֵיב לְהוֹן
לְמֵירְתַהּ.&nbsp; <b>ה,כח</b> וְתִטְּרוּן לְמֶעֱבַד כְּמָא דְּפַקֵּיד יְיָ
אֱלָהֲכוֹן יָתְכוֹן:&nbsp; לָא תִסְטוֹן לְיַמִּינָא וְלִסְמָאלָא.&nbsp; <b>ה,כט</b>
בְּכָל אוֹרְחָא דְּפַקֵּיד יְיָ אֱלָהֲכוֹן יָתְכוֹן תְּהָכוּן:&nbsp; בְּדִיל דְּתֵיחוֹן
וְיִיטַב לְכוֹן וְתֵירְכוּן יוֹמִין בְּאַרְעָא דְּתֵירְתוּן.&nbsp; <b>ו,א</b> וְדָא
תַּפְקֵידְתָּא קְיָמַיָּא וְדִינַיָּא דְּפַקֵּיד יְיָ אֱלָהֲכוֹן לְאַלָּפָא
יָתְכוֹן לְמֶעֱבַד בְּאַרְעָא דְּאַתּוּן עָבְרִין לְתַמָּן לְמֵירְתַהּ.&nbsp; <b>ו,ב</b>
בְּדִיל דְּתִדְחַל קֳדָם יְיָ אֱלָהָךְ לְמִטַּר יָת כָּל קְיָמוֹהִי
וּפִקּוֹדוֹהִי דַּאֲנָא מְפַקֵּיד לָךְ אַתְּ וּבְרָךְ וּבַר בְּרָךְ כֹּל יוֹמֵי
חַיָּךְ וּבְדִיל דְּיֵירְכוּן יוֹמָךְ.&nbsp; <b>ו,ג</b> וּתְקַבֵּיל יִשְׂרָאֵל
וְתִטַּר לְמֶעֱבַד דְּיִיטַב לָךְ וּדְתִסְגוֹן לַחְדָּא:&nbsp; כְּמָא
דְּמַלֵּיל יְיָ אֱלָהָא דַּאֲבָהָתָךְ לָךְ אֲרַע עָבְדָא חֲלָב וּדְבַשׁ.&nbsp;
{פ}</p>

<p><b>ו,ד</b> שְׁמַע יִשְׂרָאֵל:&nbsp; יְיָ אֱלָהַנָא
יְיָ חַד.&nbsp; <b>ו,ה</b> וְתִרְחַם יָת יְיָ אֱלָהָךְ בְּכָל לִבָּךְ וּבְכָל
נַפְשָׁךְ וּבְכָל נִכְסָךְ.&nbsp; <b>ו,ו</b> וִיהוֹן פִּתְגָמַיָּא הָאִלֵּין
דַּאֲנָא מְפַקֵּיד לָךְ יוֹמָא דֵין עַל לִבָּךְ.&nbsp; <b>ו,ז</b> וּתְתַנֵּינוּן
לִבְנָךְ וּתְמַלֵּיל בְּהוֹן בְּמִתְּבָךְ בְּבֵיתָךְ וּבִמְהָכָךְ בְּאוֹרְחָא
וּבְמִשְׁכְּבָךְ וּבִמְקִימָךְ.&nbsp; <b>ו,ח</b> וְתִקְטְרִנּוּן לְאָת עַל
יְדָךְ וִיהוֹן לִתְפִלִּין בֵּין עֵינָךְ.&nbsp; <b>ו,ט</b> וְתִכְתּוֹבִנּוּן
עַל מְזוֹזְיָן וְתִקְבְּעִנּוּן בְּסִפֵּי בֵיתָךְ וּבְתַרְעָךְ.&nbsp; {ס}</p>

<p><b>ו,י</b> וִיהֵי אֲרֵי יַעֵילִנָּךְ יְיָ אֱלָהָךְ
לְאַרְעָא דְּקַיֵּים לַאֲבָהָתָךְ לְאַבְרָהָם לְיִצְחָק וּלְיַעֲקוֹב לְמִתַּן
לָךְ:&nbsp; קִרְוִין רַבְרְבָן וְטָבָן דְּלָא בְנֵיתָא.&nbsp; <b>ו,יא</b> וּבָתִּין
מְלַן כָּל טוּב דְּלָא מְלֵיתָא וְגֻבִּין פְּסִילָן דְּלָא פְסַלְתָּא כַּרְמִין
וְזֵיתִין דְּלָא נְצַבְתָּא וְתֵיכוֹל וְתִסְבַּע.&nbsp; <b>ו,יב</b> אִסְתְּמַר
לָךְ דִּלְמָא תִתְנְשֵׁי יָת דַּחְלְתָא דַּייָ דְּאַפְּקָךְ מֵאַרְעָא
דְּמִצְרַיִם מִבֵּית עַבְדּוּתָא.&nbsp; <b>ו,יג</b> יָת יְיָ אֶלָהָךְ תִּדְחַל
וּקְדָמוֹהִי תִּפְלַח וּבִשְׁמֵיהּ תְּקַיֵּים.&nbsp; <b>ו,יד</b> לָא תְהָכוּן
בָּתַר טָעֲוָת עַמְמַיָּא:&nbsp; מִטָּעֲוָת עַמְמַיָּא
דִּבְסַחְרָנֵיכוֹן.&nbsp; <b>ו,טו</b> אֲרֵי אֵל קַנָּא יְיָ אֱלָהָךְ
שְׁכִינְתֵיהּ בֵּינָךְ:&nbsp; דִּלְמָא יִתְקַף רֻגְזָא דַּייָ אֱלָהָךְ בָּךְ
וִישֵׁיצֵינָךְ מֵעַל אַפֵּי אַרְעָא.&nbsp; {ס}</p>

<p><b>ו,טז</b> לָא תְנַסּוֹן קֳדָם יְיָ אֱלָהֲכוֹן
כְּמָא דְּנַסֵּיתוֹן בְּנִסֵּיתָא.&nbsp; <b>ו,יז</b> מִטָּר תִּטְּרוּן יָת
פִּקּוֹדַיָּא דַּייָ אֱלָהֲכוֹן וְסָהִדְוָתֵיהּ וּקְיָמוֹהִי דְּפַקְּדָךְ.&nbsp;
<b>ו,יח</b> וְתַעֲבֵיד דְּכָשַׁר וּדְתָקֵין קֳדָם יְיָ בְּדִיל דְּיִיטַב לָךְ
וְתֵיעוֹל וְתֵירַת יָת אַרְעָא טָבְתָא דְּקַיֵּים יְיָ לַאֲבָהָתָךְ.&nbsp; <b>ו,יט</b>
לְמִתְבַּר יָת כָּל בַּעֲלֵי דְּבָבָךְ מִן קֳדָמָךְ כְּמָא דְּמַלֵּיל
יְיָ.&nbsp; {ס}</p>

<p><b>ו,כ</b> אֲרֵי יִשְׁאֲלִנָּךְ בְּרָךְ מְחַר
לְמֵימַר:&nbsp; מָא סָהִדְוָתָא וּקְיָמַיָּא וְדִינַיָּא דְּפַקֵּיד יְיָ
אֱלָהֲנָא יָתְכוֹן.&nbsp; <b>ו,כא</b> וְתֵימַר לִבְרָךְ עַבְדִּין הֲוֵינָא
לְפַרְעֹה בְּמִצְרָיִם וְאַפְּקַנָא יְיָ מִמִּצְרַיִם בְּיַד תַּקִּיפָא.&nbsp;
<b>ו,כב</b> וִיהַב יְיָ אָתִין וּמוֹפְתִין רַבְרְבִין וּבִישִׁין בְּמִצְרַיִם
בְּפַרְעֹה וּבְכָל אֲנָשׁ בֵּיתֵיהּ לְעֵינַנָא.&nbsp; <b>ו,כג</b> וְיָתַנָא
אַפֵּיק מִתַּמָּן בְּדִיל לְאַעָלָא יָתַנָא לְמִתַּן לַנָא יָת אַרְעָא
דְּקַיֵּים לַאֲבָהָתַנָא.&nbsp; <b>ו,כד</b> וּפַקְּדַנָא יְיָ לְמֶעֱבַד יָת
כָּל קְיָמַיָּא הָאִלֵּין לְמִדְחַל קֳדָם יְיָ אֱלָהַנָא דְּיִיטַב לַנָא כָּל
יוֹמַיָּא לְקַיָּמוּתַנָא כְּיוֹמָא הָדֵין.&nbsp; <b>ו,כה</b> וְזָכוּתָא תְּהֵי
לַנָא:&nbsp; אֲרֵי נִטַּר לְמֶעֱבַד יָת כָּל תַּפְקֵידְתָּא הָדָא קֳדָם יְיָ
אֱלָהַנָא כְּמָא דְּפַקְּדַנָא.&nbsp; {ס}</p>

<p><b>ז,א</b> אֲרֵי יַעֵילִנָּךְ יְיָ אֱלָהָךְ לְאַרְעָא
דְּאַתְּ עָלֵיל לְתַמָּן לְמֵירְתַהּ וִיתָרֵיךְ עַמְמִין סַגִּיאִין מִן
קֳדָמָךְ חִתָּאֵי וְגַרְגִּישָׁאֵי וֶאֱמוֹרָאֵי וּכְנַעֲנָאֵי וּפְרִזָּאֵי
וְחִוָּאֵי וִיבוּסָאֵי שִׁבְעָא עַמְמִין סַגִּיאִין וְתַקִּיפִין מִנָּךְ.&nbsp;
<b>ז,ב</b> וְיִמְסְרִנּוּן יְיָ אֱלָהָךְ קֳדָמָךְ וְתִמְחֵינוּן:&nbsp;
גַּמָּרָא תְגַּמַּר יָתְהוֹן לָא תִגְזַר לְהוֹן קְיָם וְלָא תְרַחֵים
עֲלֵיהוֹן.&nbsp; <b>ז,ג</b> וְלָא תִתְחַתַּן בְּהוֹן:&nbsp; בְּרַתָּךְ לָא
תִתֵּין לִבְרֵיהּ וּבְרַתֵּיהּ לָא תִסַּב לִבְרָךְ.&nbsp; <b>ז,ד</b> אֲרֵי
יַטְעֲיָן יָת בְּרָךְ מִבָּתַר פֻּלְחָנִי וְיִפְלְחוּן לְטָעֲוָת עַמְמַיָּא
וְיִתְקַף רֻגְזָא דַּייָ בְּכוֹן וִישֵׁיצֵינָךְ בִּפְרִיעַ.&nbsp; <b>ז,ה</b> אֲרֵי
אִם כְּדֵין תַּעְבְּדוּן לְהוֹן אֵיגוֹרֵיהוֹן תְּתָרְעוּן וְקָמָתְהוֹן
תְּתַבְּרוּן וַאֲשֵׁירֵיהוֹן תְּקָצְצוּן וְצַלְמֵיהוֹן תֵּיקְדוּן
בְּנוּרָא.&nbsp; <b>ז,ו</b> אֲרֵי עַם קַדִּישׁ אַתְּ קֳדָם יְיָ אֱלָהָךְ:&nbsp;
בָּךְ אִתְרְעִי יְיָ אֱלָהָךְ לְמִהְוֵי לֵיהּ לְעַם חַבִּיב מִכֹּל עַמְמַיָּא
דְּעַל אַפֵּי אַרְעָא.&nbsp; <b>ז,ז</b> לָא מִדְּסַגִּיאִין אַתּוּן מִכָּל
עַמְמַיָּא צְבִי יְיָ בְּכוֹן וְאִתְרְעִי בְּכוֹן:&nbsp; אֲרֵי אַתּוּן
זְעֵירִין מִכָּל עַמְמַיָּא.&nbsp; <b>ז,ח</b> אֲרֵי מִדְּרָחֵים יְיָ יָתְכוֹן
וּמִדְּנָטַר יָת קְיָמָא דְּקַיֵּים לַאֲבָהָתְכוֹן אַפֵּיק יְיָ יָתְכוֹן בְּיַד
תַּקִּיפָא וּפַרְקָךְ מִבֵּית עַבְדּוּתָא מִיְּדָא דְּפַרְעֹה מַלְכָּא דְּמִצְרָיִם.&nbsp;
<b>ז,ט</b> וְתִדַּע אֲרֵי יְיָ אֱלָהָךְ הוּא אֱלֹהִים:&nbsp; אֱלָהָא מְהֵימְנָא
נָטַר קְיָמָא וְחִסְדָּא לְרָחֲמוֹהִי וּלְנָטְרֵי פִקּוֹדוֹהִי לְאֶלֶף
דָּרִין.&nbsp; <b>ז,י</b> וּמְשַׁלֵּים לְסָנְאוֹהִי טָבְוָן דְּאִנּוּן עָבְדִין
קֳדָמוֹהִי בְּחַיֵּיהוֹן לְאוֹבוֹדֵיהוֹן:&nbsp; לָא מְאַחַר עוֹבָד טָב
לְסָנְאוֹהִי טָבְוָן דְּאִנּוּן עָבְדִין קֳדָמוֹהִי בְּחַיֵּיהוֹן מְשַׁלֵּים
לְהוֹן.&nbsp; <b>ז,יא</b> וְתִטַּר יָת תַּפְקֵידְתָּא וְיָת קְיָמַיָּא וְיָת
דִּינַיָּא דַּאֲנָא מְפַקֵּיד לָךְ יוֹמָא דֵין לְמֶעֱבַדְהוֹן.&nbsp; {פ}</p>

<p><b>ז,יב</b> וִיהֵי חֲלָף דִּתְקַבְּלוּן יָת
דִּינַיָּא הָאִלֵּין וְתִטְּרוּן וְתַעְבְּדוּן יָתְהוֹן וְיִטַּר יְיָ אֱלָהָךְ
לָךְ יָת קְיָמָא וְיָת חִסְדָּא דְּקַיֵּים לַאֲבָהָתָךְ.&nbsp; <b>ז,יג</b> וְיִרְחֲמִנָּךְ
וִיבָרְכִנָּךְ וְיַסְגֵּינָךְ וִיבָרֵיךְ וַלְדָּא דִּמְעָךְ וְאִבָּא דְּאַרְעָךְ
עֲבוּרָךְ וְחַמְרָךְ וּמִשְׁחָךְ בַּקְרֵי תוֹרָךְ וְעֶדְרֵי עָנָךְ עַל אַרְעָא
דְּקַיֵּים לַאֲבָהָתָךְ לְמִתַּן לָךְ.&nbsp; <b>ז,יד</b> בְּרִיךְ תְּהֵי מִכָּל
עַמְמַיָּא:&nbsp; לָא יְהֵי בָךְ עֲקַר וְעַקְרָא וּבִבְעִירָךְ.&nbsp; <b>ז,טו</b>
וְיַעְדֵּי יְיָ מִנָּךְ כָּל מַרְעִין וְכָל מַכְתְּשֵׁי מִצְרַיִם בִּישַׁיָּא
דִּידַעְתָּא לָא יְשַׁוֵּינוּן בָּךְ וְיִתֵּינִנּוּן בְּכָל סָנְאָךְ.&nbsp; <b>ז,טז</b>
וּתְגַּמַּר יָת כָּל עַמְמַיָּא דַּייָ אֱלָהָךְ יָהֵיב לָךְ לָא תְחוּס עֵינָךְ
עֲלֵיהוֹן וְלָא תִפְלַח יָת טָעֲוָתְהוֹן אֲרֵי לְתַקְלָא יְהוֹן לָךְ.&nbsp;
{ס}</p>

<p><b>ז,יז</b> אֲרֵי תֵימַר בְּלִבָּךְ סַגִּיאִין
עַמְמַיָּא הָאִלֵּין מִנִּי אֵיכְדֵין אִכּוֹל לְתָרָכוּתְהוֹן.&nbsp; <b>ז,יח</b>
לָא תִדְחַל מִנְּהוֹן:&nbsp; אִדְּכָרָא תִדְכַר יָת דַּעֲבַד יְיָ אֱלָהָךְ
לְפַרְעֹה וּלְכָל מִצְרָאֵי.&nbsp; <b>ז,יט</b> נִסִּין רַבְרְבָן דַּחֲזָאָה עֵינָךְ
וְאָתַיָּא וּמוֹפְתַיָּא וִידָא תַּקִּיפְתָא וּדְרָעָא מְרָמְמָא דְּאַפְּקָךְ
יְיָ אֱלָהָךְ כֵּין יַעֲבֵיד יְיָ אֱלָהָךְ לְכָל עַמְמַיָּא דְּאַתְּ דָּחֵיל
מִן קֳדָמֵיהוֹן.&nbsp; <b>ז,כ</b> וְאַף יָת עָרָעִיתָא יְגָרֵי יְיָ אֱלָהָךְ
בְּהוֹן:&nbsp; עַד דְּיֵיבְדוּן דְּאִשְׁתְּאַרוּ וּדְאִטְּמַרוּ מִן
קֳדָמָךְ.&nbsp; <b>ז,כא</b> לָא תִתְּבַר מִן קֳדָמֵיהוֹן:&nbsp; אֲרֵי יְיָ
אֱלָהָךְ שְׁכִינְתֵיהּ בֵּינָךְ אֱלָהָא רַבָּא וּדְחִילָא.&nbsp; <b>ז,כב</b> וִיתָרֵיךְ
יְיָ אֱלָהָךְ יָת עַמְמַיָּא הָאִלֵּין מִן קֳדָמָךְ זְעֵיר זְעֵיר:&nbsp; לָא
תִכּוֹל לְשֵׁיצָיוּתְהוֹן בִּפְרִיעַ דִּלְמָא תִסְגֵּי עֲלָךְ חַיַּת
בָּרָא.&nbsp; <b>ז,כג</b> וְיִמְסְרִנּוּן יְיָ אֱלָהָךְ קֳדָמָךְ
וִישַׁגֵּישִׁנּוּן שִׁגּוּשׁ רַב עַד דְּיִשְׁתֵּיצוֹן.&nbsp; <b>ז,כד</b> וְיִמְסַר
מַלְכֵיהוֹן בִּידָךְ וְתוֹבֵיד יָת שׁוֹמְהוֹן מִתְּחוֹת שְׁמַיָּא:&nbsp; לָא
יִתְעַתַּד אֲנָשׁ קֳדָמָךְ עַד דִּתְשֵׁיצֵי יָתְהוֹן.&nbsp; <b>ז,כה</b> צַלְמֵי
טָעֲוָתְהוֹן תֵּיקְדוּן בְּנוּרָא לָא תַחְמֵיד כַּסְפָּא וְדַהְבָּא
דַּעֲלֵיהוֹן וְתִּסַּב לָךְ דִּלְמָא תִתְּקֵיל בֵּיהּ אֲרֵי מְרַחַק קֳדָם יְיָ
אֱלָהָךְ הוּא.&nbsp; <b>ז,כו</b> וְלָא תַעֵיל דִּמְרַחַק לְבֵיתָךְ וּתְהֵי
חֶרְמָא כְּוָתֵיהּ שַׁקָּצָא תְּשַׁקְּצִנֵּיהּ וְרַחָקָא תְּרַחֲקִנֵּיהּ אֲרֵי
חֶרְמָא הוּא.&nbsp; {פ}</p>

<p><b>ח,א</b> כָּל תַּפְקֵידְתָּא דַּאֲנָא מְפַקֵּיד
לָךְ יוֹמָא דֵין תִּטְּרוּן לְמֶעֱבַד:&nbsp; בְּדִיל דְּתֵיחוֹן וְתִסְגּוֹן
וְתֵיעֲלוּן וְתֵירְתוּן יָת אַרְעָא דְּקַיֵּים יְיָ לַאֲבָהָתְכוֹן.&nbsp; <b>ח,ב</b>
וְתִדְכַר יָת כָּל אוֹרְחָא דְּדַבְּרָךְ יְיָ אֱלָהָךְ דְּנָן אַרְבְּעִין שְׁנִין
בְּמַדְבְּרָא:&nbsp; בְּדִיל לְעַנָּיוּתָךְ לְנַסָּיוּתָךְ לְמִדַּע יָת דִּבְלִבָּךְ
הֲתִטַּר פִּקּוֹדוֹהִי אִם לָא.&nbsp; <b>ח,ג</b> וְעַנְּיָךְ וְאַכְפְּנָךְ
וְאוֹכְלָךְ יָת מַנָּא דְּלָא יְדַעְתָּא וְלָא יְדַעוּ אֲבָהָתָךְ:&nbsp;
בְּדִיל לְהוֹדָעוּתָךְ אֲרֵי לָא עַל לַחְמָא בִּלְחוֹדוֹהִי מִתְקַיַּם אֲנָשָׁא
אֲרֵי עַל כָּל אַפָּקוּת מֵימַר מִן קֳדָם יְיָ חָיֵי אֲנָשָׁא.&nbsp; <b>ח,ד</b>
כְּסוּתָךְ לָא בְלִיאַת מִנָּךְ וּמְסָנָךְ לָא יְחִיפוּ דְּנָן אַרְבְּעִין
שְׁנִין.&nbsp; <b>ח,ה</b> וְתִדַּע עִם לִבָּךְ:&nbsp; אֲרֵי כְּמָא דְּמַלֵּיף
גֻּבְרָא יָת בְּרֵיהּ יְיָ אֱלָהָךְ מַלֵּיף לָךְ.&nbsp; <b>ח,ו</b> וְתִטַּר יָת
פִּקּוֹדַיָּא דַּייָ אֱלָהָךְ לִמְהָךְ בְּאוֹרְחָן דְּתָקְנָן קֳדָמוֹהִי וּלְמִדְחַל
יָתֵיהּ.&nbsp; <b>ח,ז</b> אֲרֵי יְיָ אֱלָהָךְ מַעֵיל לָךְ לְאַרְעָא
טָבְתָא:&nbsp; אֲרַע נָגְדָא נַחְלִין דְּמַיִין מַבּוּעֵי עֵינָוָן וּתְהוֹמִין
נָפְקִין בְּבִקְעָן וּבְטוּרִין.&nbsp; <b>ח,ח</b> אֲרַע חִטִּין וּסְעָרִין
וְגֻפְנִין וְתֵינִין וְרִמּוֹנִין אַרְעָא דְּזֵיתַהָא עָבְדִין מִשְׁחָא וְהִיא
עָבְדָא דְּבַשׁ.&nbsp; <b>ח,ט</b> אַרְעָא דְּלָא בְּמִסְכֵּינוּ תֵּיכוֹל בַּהּ
לַחְמָא לָא תֶחְסַר כָּל מִדָּעַם בַּהּ אַרְעָא דְּאַבְנַהָא בַרְזְלָא
וּמִטּוּרַהָא תִּפְסוּל נְחָשָׁא.&nbsp; <b>ח,י</b> וְתֵיכוֹל וְתִסְבַּע
וּתְבָרֵיךְ יָת יְיָ אֱלָהָךְ עַל אַרְעָא טָבְתָא דִּיהַב לָךְ.&nbsp; <b>ח,יא</b>
אִסְתְּמַר לָךְ דִּלְמָא תִתְנְשֵׁי יָת דַּחְלְתָא דַּייָ אֱלָהָךְ בְּדִיל
דְּלָא לְמִטַּר פִּקּוֹדוֹהִי וְדִינוֹהִי וּקְיָמוֹהִי דַּאֲנָא מְפַקֵּיד לָךְ
יוֹמָא דֵין.&nbsp; <b>ח,יב</b> דִּלְמָא תֵיכוֹל וְתִסְבַּע וּבָתִּין שַׁפִּירִין
תִּבְנֵי וְתִתֵּיב.&nbsp; <b>ח,יג</b> וְתוֹרָךְ וְעָנָךְ יִסְגּוֹן וְכַסְפָּא
וְדַהְבָּא יִסְגֵּי לָךְ וְכֹל דְּלָךְ יִסְגֵּי.&nbsp; <b>ח,יד</b> וְיִירַם
לִבָּךְ וְתִתְנְשֵׁי יָת דַּחְלְתָא דַּייָ אֱלָהָךְ דְּאַפְּקָךְ מֵאַרְעָא
דְּמִצְרַיִם מִבֵּית עַבְדּוּתָא.&nbsp; <b>ח,טו</b> דְּדַבְּרָךְ בְּמַדְבְּרָא
רַבָּא וּדְחִילָא אֲתַר דְּחִיוָוָן קָלַן וְעַקְרַבִּין וּבֵית צַהְוָנָא אֲתַר
דְּלֵית מַיָּא דְּאַפֵּיק לָךְ מַיָּא מִטִּנָּרָא תַקִּיפָא.&nbsp; <b>ח,טז</b>
דְּאוֹכְלָךְ מַנָּא בְּמַדְבְּרָא דְּלָא יְדַעוּ אֲבָהָתָךְ:&nbsp; בְּדִיל
לְעַנָּיוּתָךְ וּבְדִיל לְנַסָּיוּתָךְ לְאוֹטָבָא לָךְ בְּסוֹפָךְ.&nbsp; <b>ח,יז</b>
וְתֵימַר בְּלִבָּךְ:&nbsp; חֵילִי וּתְקוֹף יְדַי קְנָא לִי יָת נִכְסַיָּא
הָאִלֵּין.&nbsp; <b>ח,יח</b> וְתִדְכַר יָת יְיָ אֱלָהָךְ אֲרֵי הוּא יָהֵיב לָךְ
עֵיצָא לְמִקְנֵי נִכְסִין:&nbsp; בְּדִיל לְקַיָּמָא יָת קְיָמֵיהּ דְּקַיֵּים
לַאֲבָהָתָךְ כְּיוֹמָא הָדֵין.&nbsp; {פ}</p>

<p><b>ח,יט</b> וִיהֵי אִם אִתְנְשָׁאָה תִתְנְשֵׁי יָת
דַּחְלְתָא דַּייָ אֱלָהָךְ וּתְהָךְ בָּתַר טָעֲוָת עַמְמַיָּא וְתִפְלְחִנִּין
וְתִסְגּוֹד לְהוֹן אַסְהֵידִית בְּכוֹן יוֹמָא דֵין אֲרֵי מֵיבָד
תֵּיבְדוּן.&nbsp; <b>ח,כ</b> כְּעַמְמַיָּא דַּייָ מוֹבֵיד מִן קֳדָמֵיכוֹן כֵּין
תֵּיבְדוּן:&nbsp; חֲלָף דְּלָא קַבֵּילְתּוּן לְמֵימְרָא דַּייָ
אֱלָהֲכוֹן.&nbsp; {פ}</p>

<p><b>ט,א</b> שְׁמַע יִשְׂרָאֵל אַתְּ עָבַר יוֹמָא דֵין
יָת יַרְדְּנָא לְמֵיעַל לְמֵירַת עַמְמִין רַבְרְבִין וְתַקִּיפִין מִנָּךְ
קִרְוִין רַבְרְבָן וּכְּרִיכָן עַד צֵית שְׁמַיָּא.&nbsp; <b>ט,ב</b> עַם רַב
וְתַקִּיף בְּנֵי גִבָּרַיָּא:&nbsp; דְּאַתְּ יְדַעְתָּא וְאַתְּ שְׁמַעְתָּא
מַאן יִכּוֹל לִמְקָם קֳדָם בְּנֵי גִבָּרָא.&nbsp; <b>ט,ג</b> וְתִדַּע יוֹמָא
דֵין אֲרֵי יְיָ אֱלָהָךְ הוּא עָבַר קֳדָמָךְ מֵימְרֵיהּ אִישָׁא אָכְלָא הוּא
יְשֵׁיצֵינוּן וְהוּא יְתַבְּרִנּוּן קֳדָמָךְ וּתְתָרֵיכִנּוּן וְתוֹבֵידִנּוּן
בִּפְרִיעַ כְּמָא דְּמַלֵּיל יְיָ לָךְ.&nbsp; <b>ט,ד</b> לָא תֵימַר בְּלִבָּךְ
בִּדְיִתְבַּר יְיָ אֱלָהָךְ יָתְהוֹן מִן קֳדָמָךְ לְמֵימַר בְּזָכוּתִי
אַעֲלַנִי יְיָ לְמֵירַת יָת אַרְעָא הָדָא:&nbsp; וּבְחוֹבֵי עַמְמַיָּא
הָאִלֵּין יְיָ מְתָרֵיךְ לְהוֹן מִן קֳדָמָךְ.&nbsp; <b>ט,ה</b> לָא בְזָכוּתָךְ
וּבְקַשִּׁיטוּת לִבָּךְ אַתְּ עָלֵיל לְמֵירַת יָת אֲרַעְהוֹן:&nbsp; אֲרֵי
בְּחוֹבֵי עַמְמַיָּא הָאִלֵּין יְיָ אֱלָהָךְ מְתָרֵיךְ לְהוֹן מִן קֳדָמָךְ
וּבְדִיל לְקַיָּמָא יָת פִּתְגָמָא דְּקַיֵּים יְיָ לַאֲבָהָתָךְ לְאַבְרָהָם
לְיִצְחָק וּלְיַעֲקוֹב.&nbsp; <b>ט,ו</b> וְתִדַּע אֲרֵי לָא בְזָכוּתָךְ יְיָ
אֱלָהָךְ יָהֵיב לָךְ יָת אַרְעָא טָבְתָא הָדָא לְמֵירְתַהּ:&nbsp; אֲרֵי עַם
קְשֵׁי קְדָל אַתְּ.&nbsp; <b>ט,ז</b> הֱוִי דְּכִיר לָא תִתְנְשֵׁי יָת
דְּאַרְגֵּיזְתָּא קֳדָם יְיָ אֱלָהָךְ בְּמַדְבְּרָא:&nbsp; לְמִן יוֹמָא
דִּנְפַקְתָּא מֵאַרְעָא דְּמִצְרַיִם עַד מֵיתֵיכוֹן עַד אַתְרָא הָדֵין מְסָרְבִין
הֲוֵיתוֹן קֳדָם יְיָ.&nbsp; <b>ט,ח</b> וּבְחוֹרֵב אַרְגֵּיזְתּוּן קֳדָם יְיָ
וּתְקֵיף רֻגְזָא דַּייָ בְּכוֹן לְשֵׁיצָאָה יָתְכוֹן.&nbsp; <b>ט,ט</b> בְּמִסְּקִי
לְטוּרָא לְמִסַּב לוּחֵי אַבְנַיָּא לוּחֵי קְיָמָא דִּגְזַר יְיָ עִמְּכוֹן
וִיתֵיבִית בְּטוּרָא אַרְבְּעִין יְמָמִין וְאַרְבְּעִין לֵילָוָן לַחְמָא לָא
אֲכַלִית וּמַיָּא לָא שְׁתִיתִי.&nbsp; <b>ט,י</b> וִיהַב יְיָ לִי יָת תְּרֵין
לוּחֵי אַבְנַיָּא כְּתִיבִין בְּאֶצְבְּעָא דַּייָ וַעֲלֵיהוֹן כְּכָל
פִּתְגָמַיָּא דְּמַלֵּיל יְיָ עִמְּכוֹן בְּטוּרָא מִגּוֹ אִישָׁתָא בְּיוֹמָא
דִּקְהָלָא.&nbsp; <b>ט,יא</b> וַהֲוָה מִסּוֹף אַרְבְּעִין יְמָמִין
וְאַרְבְּעִין לֵילָוָן יְהַב יְיָ לִי יָת תְּרֵין לוּחֵי אַבְנַיָּא לוּחֵי
קְיָמָא.&nbsp; <b>ט,יב</b> וַאֲמַר יְיָ לִי קוּם חוֹת בִּפְרִיעַ מִכָּא אֲרֵי
חַבֵּיל עַמָּךְ דְּאַפֵּיקְתָּא מִמִּצְרָיִם:&nbsp; סְטוֹ בִּפְרִיעַ מִן
אוֹרְחָא דְּפַקֵּידְתִּנּוּן עֲבַדוּ לְהוֹן מַתְּכָא.&nbsp; <b>ט,יג</b> וַאֲמַר
יְיָ לִי לְמֵימַר:&nbsp; גְּלֵי קֳדָמַי עַמָּא הָדֵין וְהָא עַם קְשֵׁי קְדָל
הוּא.&nbsp; <b>ט,יד</b> אָנַח בָּעוּתָךְ מִן קֳדָמַי וַאֲשֵׁיצֵינוּן וְאֶמְחֵי
יָת שׁוֹמְהוֹן מִתְּחוֹת שְׁמַיָּא וְאַעֲבֵיד יָתָךְ לְעַם תַּקִּיף וְסַגִּי מִנְּהוֹן.&nbsp;
<b>ט,טו</b> וְאִתְפְּנִיתִי וּנְחַתִית מִן טוּרָא וְטוּרָא בָּעַר בְּאִישָׁתָא
וּתְרֵין לוּחֵי קְיָמָא עַל תַּרְתֵּין יְדָי.&nbsp; <b>ט,טז</b> וַחֲזֵית וְהָא
חַבְתּוּן קֳדָם יְיָ אֱלָהֲכוֹן עֲבַדְתּוּן לְכוֹן עֵיגֶל מַתְּכָא:&nbsp;
סְטֵיתוֹן בִּפְרִיעַ מִן אוֹרְחָא דְּפַקֵּיד יְיָ יָתְכוֹן.&nbsp; <b>ט,יז</b> וַאֲחַדִית
בִּתְרֵין לוּחַיָּא וּרְמֵיתִנּוּן מֵעַל תַּרְתֵּין יְדָי וְתַבַּרְתִנּוּן
לְעֵינֵיכוֹן.&nbsp; <b>ט,יח</b> וְאִשְׁתַּטַּחִית קֳדָם יְיָ כַּד בְּקַדְמֵיתָא
אַרְבְּעִין יְמָמִין וְאַרְבְּעִין לֵילָוָן לַחְמָא לָא אֲכַלִית וּמַיָּא לָא
שְׁתִיתִי:&nbsp; עַל כָּל חוֹבַתְכוֹן דְּחַבְתּוּן לְמֶעֱבַד דְּבִישׁ קֳדָם
יְיָ לְאַרְגָּזָא קֳדָמוֹהִי.&nbsp; <b>ט,יט</b> אֲרֵי דְּחֵילִית מִן קֳדָם
רֻגְזָא וְחִמְתָּא דִּרְגַז יְיָ עֲלֵיכוֹן לְשֵׁיצָאָה יָתְכוֹן וְקַבֵּיל יְיָ
צְלוֹתִי אַף בְּזִמְנָא הַהוּא.&nbsp; <b>ט,כ</b> וְעַל אַהֲרוֹן הֲוָה רְגַז מִן
קֳדָם יְיָ לַחְדָּא לְשֵׁיצָיוּתֵיהּ וְצַלִּיתִי אַף עַל אַהֲרוֹן בְּעִדָּנָא
הַהוּא.&nbsp; <b>ט,כא</b> וְיָת חוֹבַתְכוֹן דַּעֲבַדְתּוּן יָת עִגְלָא
נְסֵיבִית וְאוֹקֵידִית יָתֵיהּ בְּנוּרָא וְשַׁפִית יָתֵיהּ בְּשׁוֹפִינָא יָאוּת
עַד דַּהֲוָה דַּקִיק לְעַפְרָא וּרְמֵית יָת עַפְרֵיהּ לְנַחְלָא דְּנָחֵית מִן טוּרָא.&nbsp;
<b>ט,כב</b> וּבִדְלֵיקְתָא וּבְנִסֵּיתָא וּבְקִבְרֵי דִּמְשַׁאֲלֵי מַרְגְּזִין
הֲוֵיתוֹן קֳדָם יְיָ.&nbsp; <b>ט,כג</b> וְכַד שְׁלַח יְיָ יָתְכוֹן מֵרְקַם
גֵּיאָה לְמֵימַר סַקוּ וְאַחְסִינוּ יָת אַרְעָא דִּיהַבִית לְכוֹן
וְסָרֵיבְתּוּן עַל מֵימְרָא דַּייָ אֱלָהֲכוֹן וְלָא הֵימַנְתּוּן לֵיהּ וְלָא
קַבֵּילְתּוּן לְמֵימְרֵיהּ.&nbsp; <b>ט,כד</b> מְסָרְבִין הֲוֵיתוּן קֳדָם יְיָ
מִיּוֹמָא דִּידַעִית יָתְכוֹן.&nbsp; <b>ט,כה</b> וְאִשְׁתַּטַּחִית קֳדָם יְיָ
יָת אַרְבְּעִין יְמָמִין וְיָת אַרְבְּעִין לֵילָוָן דְּאִשְׁתַּטַּחִית:&nbsp;
אֲרֵי אֲמַר יְיָ לְשֵׁיצָאָה יָתְכוֹן.&nbsp; <b>ט,כו</b> וְצַלִּיתִי קֳדָם יְיָ
וַאֲמַרִית יְיָ אֱלֹהִים לָא תְחַבֵּיל עַמָּךְ וְאַחְסָנְתָךְ דִּפְרַקְתָּא
בְּתֻקְפָךְ דְּאַפֵּיקְתָּא מִמִּצְרַיִם בְּיַד תַּקִּיפָא.&nbsp; <b>ט,כז</b> אִדְּכַר
לְעַבְדָךְ לְאַבְרָהָם לְיִצְחָק וּלְיַעֲקוֹב:&nbsp; לָא תִתְפְּנֵי
לְקַשָּׁיוּת עַמָּא הָדֵין וּלְחוֹבֵיהוֹן וְלִחְטָאֵיהוֹן.&nbsp; <b>ט,כח</b> דִּלְמָא
יֵימְרוּן דָּיְרֵי אַרְעָא דְּאַפֵּיקְתַּנָא מִתַּמָּן מִדְּלֵית יֻכְלָא קֳדָם
יְיָ לְאַעָלוּתְהוֹן לְאַרְעָא דְּמַלֵּיל לְהוֹן וּמִדְּסָנֵי יָתְהוֹן
אַפֵּיקִנּוּן לְקַטָּלוּתְהוֹן בְּמַדְבְּרָא.&nbsp; <b>ט,כט</b> וְאִנּוּן
עַמָּךְ וְאַחְסָנְתָךְ דְּאַפֵּיקְתָּא בְּחֵילָךְ רַבָּא וּבִדְרָעָךְ
מְרָמְמָא.&nbsp; {פ}</p>

<p><b>י,א</b> בְּעִדָּנָא הַהוּא אֲמַר יְיָ לִי פְּסָל
לָךְ תְּרֵין לוּחֵי אַבְנַיָּא כְּקַדְמָאֵי וְסַק לִקְדָמַי לְטוּרָא
וְתַעֲבֵיד לָךְ אֲרוֹנָא דְּאָעָא.&nbsp; <b>י,ב</b> וְאֶכְתּוֹב עַל לוּחַיָּא
יָת פִּתְגָמַיָּא דַּהֲווֹ עַל לוּחַיָּא קַדְמָאֵי דְּתַבַּרְתָּא
וּתְשַׁוֵּינוּן בַּאֲרוֹנָא.&nbsp; <b>י,ג</b> וַעֲבַדִית אֲרוֹנָא דְּאָעֵי
שִׁטִּין וּפְסַלִית תְּרֵין לוּחֵי אַבְנַיָּא כְּקַדְמָאֵי וּסְלֵיקִית לְטוּרָא
וּתְרֵין לוּחַיָּא בִּידִי.&nbsp; <b>י,ד</b> וּכְתַב עַל לוּחַיָּא כִּכְתָבָא
קַדְמָאָה יָת עַסְרָא פִּתְגָמִין דְּמַלֵּיל יְיָ עִמְּכוֹן בְּטוּרָא מִגּוֹ
אִישָׁתָא בְּיוֹמָא דִּקְהָלָא וִיהַבִנּוּן יְיָ לִי.&nbsp; <b>י,ה</b> וְאִתְפְּנִיתִי
וּנְחַתִית מִן טוּרָא וְשַׁוִּיתִי יָת לוּחַיָּא בַּאֲרוֹנָא דַּעֲבַדִית
וַהֲווֹ תַמָּן כְּמָא דְּפַקְּדַנִי יְיָ.&nbsp; <b>י,ו</b> וּבְנֵי יִשְׂרָאֵל
נְטַלוּ מִבְּאֵרוֹת בְּנֵי יַעֲקָן לְמוֹסֵרָה תַּמָּן מִית אַהֲרוֹן
וְאִתְקְבַר תַּמָּן וְשַׁמֵּישׁ אֶלְעָזָר בְּרֵיהּ תְּחוֹתוֹהִי.&nbsp; <b>י,ז</b>
מִתַּמָּן נְטַלוּ לְגֻדְגּוֹד וּמִן גֻּדְגּוֹד לְיָטְבָת אֲרַע נָגְדָא
נַחְלִין דְּמַיִּין.&nbsp; <b>י,ח</b> בְּעִדָּנָא הַהוּא אַפְרֵישׁ יְיָ יָת
שִׁבְטָא דְּלֵוִי לְמִטַּל יָת אֲרוֹן קְיָמָא דַּייָ לִמְקָם קֳדָם יְיָ
לְשַׁמָּשׁוּתֵיהּ וּלְבָרָכָא בִּשְׁמֵיהּ עַד יוֹמָא הָדֵין.&nbsp; <b>י,ט</b> עַל
כֵּין לָא הֲוָה לְלֵוִי חוּלָק וְאַחְסָנָא עִם אֲחוֹהִי:&nbsp; מַתְּנָן דִּיהַב
לֵיהּ יְיָ אִנִּין אַחְסָנְתֵיהּ כְּמָא דְּמַלֵּיל יְיָ אֱלָהָךְ לֵיהּ.&nbsp; <b>י,י</b>
וַאֲנָא הֲוֵיתִי קָאֵים בְּטוּרָא כְּיוֹמַיָּא קַדְמָאֵי אַרְבְּעִין יְמָמִין
וְאַרְבְּעִין לֵילָוָן וְקַבֵּיל יְיָ צְלוֹתִי אַף בְּזִמְנָא הַהוּא לָא אֲבָא
יְיָ לְחַבָּלוּתָךְ.&nbsp; <b>י,יא</b> וַאֲמַר יְיָ לִי קוּם אִיזֵיל לְמַטוּל
קֳדָם עַמָּא וְיֵיעֲלוּן וְיֵירְתוּן יָת אַרְעָא דְּקַיֵּימִית לַאֲבָהָתְהוֹן
לְמִתַּן לְהוֹן.&nbsp; {פ}</p>

<p><b>י,יב</b> וּכְעַן יִשְׂרָאֵל מָא יְיָ אֱלָהָךְ
תָּבַע מִנָּךְ:&nbsp; אֱלָהֵין לְמִדְחַל קֳדָם יְיָ אֱלָהָךְ לִמְהָךְ בְּכָל
אוֹרְחָן דְּתָקְנָן קֳדָמוֹהִי וּלְמִרְחַם יָתֵיהּ וּלְמִפְלַח קֳדָם יְיָ
אֱלָהָךְ בְּכָל לִבָּךְ וּבְכָל נַפְשָׁךְ.&nbsp; <b>י,יג</b> לְמִטַּר יָת
פִּקּוֹדַיָּא דַּייָ וְיָת קְיָמוֹהִי דַּאֲנָא מְפַקֵּיד לָךְ יוֹמָא דֵין
דְּיִיטַב לָךְ.&nbsp; <b>י,יד</b> הָא דַּייָ אֱלָהָךְ שְׁמַיָּא וּשְׁמֵי
שְׁמַיָּא אַרְעָא וְכָל דְּבַהּ.&nbsp; <b>י,טו</b> לְחוֹד בַּאֲבָהָתָךְ צְבִי
יְיָ לְמִרְחַם יָתְהוֹן וְאִתְרְעִי בִּבְנֵיהוֹן בָּתְרֵיהוֹן בְּכוֹן מִכָּל
עַמְמַיָּא כְּיוֹמָא הָדֵין.&nbsp; <b>י,טז</b> וְתַעְדּוּן יָת טַפְשׁוּת
לִבְּכוֹן וּקְדָלְכוֹן לָא תַקְשׁוֹן עוֹד.&nbsp; <b>י,יז</b> אֲרֵי יְיָ
אֱלָהֲכוֹן הוּא אֱלָהּ דַּיָּנִין וּמָרֵי מַלְכִין:&nbsp; אֱלָהָא רַבָּא
גִּבָּרָא וּדְחִילָא דְּלֵית קֳדָמוֹהִי מִסַּב אַפִּין וְאַף לָא לְקַבָּלָא
שֻׁחְדָּא.&nbsp; <b>י,יח</b> עָבֵיד דִּין יִיתַם וְאַרְמְלָא וְרָחֵים
גִּיּוֹרָא לְמִתַּן לֵיהּ מָזוֹן וּכְסוּ.&nbsp; <b>י,יט</b> וְתִרְחֲמוּן יָת
גִּיּוֹרָא:&nbsp; אֲרֵי דַיָּרִין הֲוֵיתוֹן בְּאַרְעָא דְּמִצְרָיִם.&nbsp; <b>י,כ</b>
יָת יְיָ אֱלָהָךְ תִּדְחַל וּקְדָמוֹהִי תִּפְלַח וּלְדַחְלְתֵיהּ תִּתְקָרַב וּבִשְׁמֵיהּ
תְּקַיֵּים.&nbsp; <b>י,כא</b> הוּא תֻשְׁבַּחְתָּךְ וְהוּא אֱלָהָךְ דַּעֲבַד
עִמָּךְ יָת רַבְרְבָתָא וְיָת חַסִּינָתָא הָאִלֵּין דַּחֲזַאָה עֵינָךְ.&nbsp; <b>י,כב</b>
בְּשִׁבְעִין נַפְשָׁן נְחַתוּ אֲבָהָתָךְ לְמִצְרָיִם וּכְעַן שַׁוְּיָךְ יְיָ
אֱלָהָךְ כְּכוֹכְבֵי שְׁמַיָּא לִסְגֵי.&nbsp; <b>יא,א</b> וְתִרְחַם יָת יְיָ
אֱלָהָךְ וְתִטַּר מַטְּרַת מֵימְרֵיהּ וּקְיָמוֹהִי וְדִינוֹהִי וּפִקּוֹדוֹהִי
כָּל יוֹמַיָּא.&nbsp; <b>יא,ב</b> וְתִדְּעוּן יוֹמָא דֵין אֲרֵי לָא יָת
בְּנֵיכוֹן דְּלָא יְדַעוּ וּדְלָא חֲזוֹ יָת אֻלְפָנָא דַּייָ אֱלָהֲכוֹן:&nbsp;
יָת רְבוּתֵיהּ יָת יְדֵיהּ תַּקִּיפְתָא וּדְרָעֵיהּ מְרָמְמָא.&nbsp; <b>יא,ג</b>
וְיָת אָתְוָתֵיהּ וְיָת עוֹבָדוֹהִי דַּעֲבַד בְּגוֹ מִצְרָיִם לְפַרְעֹה
מַלְכָּא דְּמִצְרַיִם וּלְכָל אַרְעֵיהּ.&nbsp; <b>יא,ד</b> וְדַעֲבַד
לְמַשְׁרִית מִצְרָאֵי לְסוּסָוָתְהוֹן וְלִרְתִכֵּיהוֹן דְּאַטֵּיף יָת מֵי
יַמָּא דְּסוּף עַל אַפֵּיהוֹן בְּמִרְדַּפְהוֹן בָּתְרֵיכוֹן וְאַבֵּידִנּוּן
יְיָ עַד יוֹמָא הָדֵין.&nbsp; <b>יא,ה</b> וְדַעֲבַד לְכוֹן בְּמַדְבְּרָא עַד
מֵיתֵיכוֹן עַד אַתְרָא הָדֵין.&nbsp; <b>יא,ו</b> וְדַעֲבַד לְדָתָן וְלַאֲבִירָם
בְּנֵי אֱלִיאָב בַּר רְאוּבֵן דִּפְתַחַת אַרְעָא יָת פֻּמַּהּ וּבְלַעַתְנוּן
וְיָת אֲנָשׁ בָּתֵּיהוֹן וְיָת מַשְׁכְּנֵיהוֹן וְיָת כָּל יְקוּמָא דְּעִמְּהוֹן
בְּגוֹ כָּל יִשְׂרָאֵל.&nbsp; <b>יא,ז</b> אֲרֵי עֵינֵיכוֹן חֲזַאָה יָת כָּל
עוּבָדָא דַּייָ רַבָּא דַּעֲבַד.&nbsp; <b>יא,ח</b> וְתִטְּרוּן יָת כָּל
תַּפְקֵידְתָּא דַּאֲנָא מְפַקֵּיד לָךְ יוֹמָא דֵין בְּדִיל דְּתִתַּקְּפוּן
וְתֵיעֲלוּן וְתֵירְתוּן יָת אַרְעָא דְּאַתּוּן עָבְרִין לְתַמָּן
לְמֵירְתַהּ.&nbsp; <b>יא,ט</b> וּבְדִיל דְּתֵירְכוּן יוֹמִין עַל אַרְעָא
דְּקַיֵּים יְיָ לַאֲבָהָתְכוֹן לְמִתַּן לְהוֹן וְלִבְנֵיהוֹן אֲרַע עָבְדָא
חֲלָב וּדְבַשׁ.&nbsp; {ס}</p>

<p><b>יא,י</b> אֲרֵי אַרְעָא דְּאַתְּ עָלֵיל לְתַמָּן
לְמֵירְתַהּ לָא כְאַרְעָא דְּמִצְרַיִם הִיא דִּנְפַקְתּוּן מִתַּמָּן:&nbsp;
דְּתִזְרַע יָת זַרְעָךְ וּמַשְׁקֵית לֵיהּ בְּרַגְלָךְ כְּגִנַּת יַרְקָא.&nbsp; <b>יא,יא</b>
וְאַרְעָא דְּאַתּוּן עָבְרִין לְתַמָּן לְמֵירְתַהּ אֲרַע טוּרִין וּבִקְעָן
לִמְטַר שְׁמַיָּא שָׁתְיָא מַיָּא.&nbsp; <b>יא,יב</b> אַרְעָא דַּייָ אֱלָהָךְ
תָּבַע יָתַהּ:&nbsp; תְּדִירָא עֵינֵי יְיָ אֱלָהָךְ בַּהּ מֵרֵישַׁהּ דְּשַׁתָּא
וְעַד סוֹפַהּ דְּשַׁתָּא.&nbsp; {ס}</p>

<p><b>יא,יג</b> וִיהֵי אִם קַבָּלָא תְקַבְּלוּן
לְפִקּוֹדַי דַּאֲנָא מְפַקֵּיד יָתְכוֹן יוֹמָא דֵין לְמִרְחַם יָת יְיָ
אֱלָהֲכוֹן וּלְמִפְלַח קֳדָמוֹהִי בְּכָל לִבְּכוֹן וּבְכָל נַפְשְׁכוֹן.&nbsp; <b>יא,יד</b>
וְאֶתֵּין מְטַר אֲרַעְכוֹן בְּעִדָּנֵיהּ בַּכִּיר וְלַקִּישׁ וְתִכְנוֹשׁ
עֲבוּרָךְ וְחַמְרָךְ וּמִשְׁחָךְ.&nbsp; <b>יא,טו</b> וְאֶתֵּין עִסְבָּא
בְּחַקְלָךְ לִבְעִירָךְ וְתֵיכוֹל וְתִסְבַּע.&nbsp; <b>יא,טז</b> אִסְתְּמַרוּ
לְכוֹן דִּלְמָא יִטְעֵי לִבְּכוֹן וְתִסְטוֹן וְתִפְלְחוּן לְטָעֲוָת עַמְמַיָּא
וְתִסְגְּדוּן לְהוֹן.&nbsp; <b>יא,יז</b> וְיִתְקַף רֻגְזָא דַּייָ בְּכוֹן
וְיֵיחוֹד יָת שְׁמַיָּא וְלָא יְהֵי מִטְרָא וְאַרְעָא לָא תִתֵּין יָת
עֲלַלְתַּהּ וְתֵיבְדוּן בִּפְרִיעַ מֵעַל אַרְעָא טָבְתָא דַּייָ יָהֵיב
לְכוֹן.&nbsp; <b>יא,יח</b> וּתְשַׁוּוֹן יָת פִּתְגָמַי אִלֵּין עַל לִבְּכוֹן
וְעַל נַפְשְׁכוֹן וְתִקְטְרוּן יָתְהוֹן לְאָת עַל יַדְכוֹן וִיהוֹן לִתְפִלִּין
בֵּין עֵינֵיכוֹן.&nbsp; <b>יא,יט</b> וְתַלְּפוּן יָתְהוֹן יָת בְּנֵיכוֹן
לְמַלָּלָא בְּהוֹן בְּמִתְּבָךְ בְּבֵיתָךְ וּבִמְהָכָךְ בְּאוֹרְחָא
וּבְמִשְׁכְּבָךְ וּבִמְקִימָךְ.&nbsp; <b>יא,כ</b> וְתִכְתּוֹבִנּוּן עַל
מְזוֹזְיָן וְתִקְבְּעִנּוּן בְּסִפֵּי בֵיתָךְ וּבְתַרְעָךְ.&nbsp; <b>יא,כא</b> בְּדִיל
דְּיִסְגּוֹן יוֹמֵיכוֹן וְיוֹמֵי בְּנֵיכוֹן עַל אַרְעָא דְּקַיֵּים יְיָ
לַאֲבָהָתְכוֹן לְמִתַּן לְהוֹן כְּיוֹמֵי שְׁמַיָּא עַל אַרְעָא.&nbsp; {ס}</p>

<p><b>יא,כב</b> אֲרֵי אִם מִטָּר תִּטְּרוּן יָת כָּל
תַּפְקֵידְתָּא הָדָא דַּאֲנָא מְפַקֵּיד יָתְכוֹן לְמֶעְבְּדַהּ:&nbsp; לְמִרְחַם
יָת יְיָ אֱלָהֲכוֹן לִמְהָךְ בְּכָל אוֹרְחָן דְּתָקְנָן קֳדָמוֹהִי
וּלְאִתְקָרָבָא לְדַחְלְתֵיהּ.&nbsp; <b>יא,כג</b> וִיתָרֵיךְ יְיָ יָת כָּל
עַמְמַיָּא הָאִלֵּין מִן קֳדָמֵיכוֹן וְתֵירְתוּן עַמְמִין רַבְרְבִין
וְתַקִּיפִין מִנְּכוֹן.&nbsp; <b>יא,כד</b> כָּל אַתְרָא דְּתִדְרוֹךְ פַּרְסַת
רַגְלְכוֹן בֵּיהּ דִּילְכוֹן יְהֵי:&nbsp; מִן מַדְבְּרָא וְלִבְנָן מִן נַהְרָא
נַהְרָא פְּרָת וְעַד יַמָּא מַעְרְבָאָה יְהֵי תְּחוּמְכוֹן.&nbsp; <b>יא,כה</b> לָא
יִתְעַתַּד אֲנָשׁ קֳדָמֵיכוֹן:&nbsp; דַּחְלַתְכוֹן וְאֵימַתְכוֹן יִתֵּין יְיָ
אֱלָהֲכוֹן עַל אַפֵּי כָל אַרְעָא דְּתִדְרְכוּן בַּהּ כְּמָא דְּמַלֵּיל
לְכוֹן.&nbsp; {ס}</p>

<p><b>יא,כו</b> חֲזוֹ דַּאֲנָא יָהֵיב קֳדָמֵיכוֹן יוֹמָא
דֵין:&nbsp; בִּרְכָן וּלְוָטִין.&nbsp; <b>יא,כז</b> יָת בִּרְכָן אִם
תְּקַבְּלוּן לְפִקּוֹדַיָּא דַּייָ אֱלָהֲכוֹן דַּאֲנָא מְפַקֵּיד יָתְכוֹן
יוֹמָא דֵין.&nbsp; <b>יא,כח</b> וּלְוָטִין אִם לָא תְקַבְּלוּן לְפִקּוֹדַיָּא
דַּייָ אֱלָהֲכוֹן וְתִסְטוֹן מִן אוֹרְחָא דַּאֲנָא מְפַקֵּיד יָתְכוֹן יוֹמָא
דֵין:&nbsp; לִמְהָךְ בָּתַר טָעֲוָת עַמְמַיָּא דְּלָא יְדַעְתּוּן.&nbsp; {ס}</p>

<p><b>יא,כט</b> וִיהֵי אֲרֵי יַעֵילִנָּךְ יְיָ אֱלָהָךְ
לְאַרְעָא דְּאַתְּ עָלֵיל לְתַמָּן לְמֵירְתַהּ וְתִתֵּין יָת מְבָרְכַיָּא עַל
טוּרָא דִּגְרִיזִין וְיָת מְלָטְטַיָּא עַל טוּרָא דְּעֵיבָל.&nbsp; <b>יא,ל</b> הֲלָא
אִנּוּן בְּעִבְרָא דְּיַרְדְּנָא אֲחוֹרֵי אוֹרַח מַעֲלָנֵי שִׁמְשָׁא בַּאֲרַע
כְּנַעֲנָאָה דְּיָתֵיב בְּמֵישְׁרָא לָקֳבֵיל גִּלְגָּלָא בִּסְטַר מֵישְׁרֵי
מוֹרֶה.&nbsp; <b>יא,לא</b> אֲרֵי אַתּוּן עָבְרִין יָת יַרְדְּנָא לְמֵיעַל
לְמֵירַת יָת אַרְעָא דַּייָ אֱלָהֲכוֹן יָהֵיב לְכוֹן וְתֵירְתוּן יָתַהּ
וְתִתְּבוּן בַּהּ.&nbsp; <b>יא,לב</b> וְתִטְּרוּן לְמֶעֱבַד יָת כָּל קְיָמַיָּא
וְיָת דִּינַיָּא דַּאֲנָא יָהֵיב קֳדָמֵיכוֹן יוֹמָא דֵין.&nbsp; <b>יב,א</b> אִלֵּין
קְיָמַיָּא וְדִינַיָּא דְּתִטְּרוּן לְמֶעֱבַד בְּאַרְעָא דִּיהַב יְיָ אֱלָהָא דַּאֲבָהָתָךְ
לָךְ לְמֵירְתַהּ:&nbsp; כָּל יוֹמַיָּא דְּאַתּוּן קַיָּמִין עַל אַרְעָא.&nbsp; <b>יב,ב</b>
אַבָּדָא תְאַבְּדוּן יָת כָּל אַתְרַיָּא דִּפְלַחוּ תַמָּן עַמְמַיָּא
דְּאַתּוּן יָרְתִין יָתְהוֹן יָת טָעֲוָתְהוֹן:&nbsp; עַל טוּרַיָּא רָמַיָּא
וְעַל רָמָתָא וּתְחוֹת כָּל אִילָן עַבּוֹף.&nbsp; <b>יב,ג</b> וּתְתָרְעוּן יָת
אֵיגוֹרֵיהוֹן וּתְתַבְּרוּן יָת קָמָתְהוֹן וַאֲשֵׁירֵיהוֹן תֵּיקְדוּן בְּנוּרָא
וְצַלְמֵי טָעֲוָתְהוֹן תְּקָצְצוּן וְתַבְּדוּן יָת שׁוֹמְהוֹן מִן אַתְרָא
הַהוּא.&nbsp; <b>יב,ד</b> לֹא תַעְבְּדוּן כֵּין קֳדָם יְיָ אֱלָהֲכוֹן.&nbsp; <b>יב,ה</b>
אֱלָהֵין לְאַתְרָא דְּיִתְרְעֵי יְיָ אֱלָהֲכוֹן מִכָּל שִׁבְטֵיכוֹן
לְאַשְׁרָאָה שְׁכִינְתֵיהּ תַּמָּן לְבֵית שְׁכִינְתֵיהּ תִּתְבְּעוּן וְתֵיתוֹן
לְתַמָּן.&nbsp; <b>יב,ו</b> וְתַיְתוֹן לְתַמָּן עֲלָוָתְכוֹן וְנִכְסַת
קֻדְשֵׁיכוֹן וְיָת מַעְסְרֵיכוֹן וְיָת אַפְרָשׁוּת יַדְכוֹן וְנִדְרֵיכוֹן
וְנִדְבָתְכוֹן וּבְכוֹרֵי תוֹרֵיכוֹן וְעָנְכוֹן.&nbsp; <b>יב,ז</b> וְתֵיכְלוּן
תַּמָּן קֳדָם יְיָ אֱלָהֲכוֹן וְתִחְדוֹן בְּכֹל אוֹשָׁטוּת יַדְכוֹן אַתּוּן
וַאֲנָשׁ בָּתֵּיכוֹן דְּבָרְכָךְ יְיָ אֱלָהָךְ.&nbsp; <b>יב,ח</b> לָא
תַעְבְּדוּן כְּכֹל דַּאֲנַחְנָא עָבְדִין כָּא יוֹמָא דֵין:&nbsp; גְּבַר כָּל דְּכָשַׁר
בְּעֵינוֹהִי.&nbsp; <b>יב,ט</b> אֲרֵי לָא אֲתֵיתוֹן עַד כְּעַן לְבֵית נְיָחָא
וּלְאַחְסַנְתָא דַּייָ אֱלָהָךְ יָהֵיב לָךְ.&nbsp; <b>יב,י</b> וְתִעְבְּרוּן
יָת יַרְדְּנָא וְתִתְּבוּן בְּאַרְעָא דַּייָ אֱלָהֲכוֹן מַחְסֵין יָתְכוֹן
וִינִיחַ לְכוֹן מִכָּל בַּעֲלֵי דְּבָבֵיכוֹן מִסְּחוֹר סְחוֹר וְתִתְּבוּן
לְרֻחְצָן.&nbsp; <b>יב,יא</b> וִיהֵי אַתְרָא דְּיִתְרְעֵי יְיָ אֱלָהֲכוֹן
בֵּיהּ לְאַשְׁרָאָה שְׁכִינְתֵיהּ תַּמָּן לְתַמָּן תַּיְתוֹן יָת כָּל דַּאֲנָא
מְפַקֵּיד יָתְכוֹן:&nbsp; עֲלָוָתְכוֹן וְנִכְסַת קֻדְשֵׁיכוֹן מַעְסְרֵיכוֹן
וְאַפְרָשׁוּת יַדְכוֹן וְכֹל שְׁפַר נִדְרֵיכוֹן דְּתִדְּרוּן קֳדָם יְיָ.&nbsp; <b>יב,יב</b>
וְתִחְדּוֹן קֳדָם יְיָ אֱלָהֲכוֹן אַתּוּן וּבְנֵיכוֹן וּבְנָתְכוֹן
וְעַבְדֵיכוֹן וְאַמְהָתְכוֹן וְלֵיוָאָה דִּבְקִרְוֵיכוֹן אֲרֵי לֵית לֵיהּ
חוּלָק וְאַחְסָנָא עִמְּכוֹן.&nbsp; <b>יב,יג</b> אִסְתְּמַר לָךְ דִּלְמָא
תַסֵּיק עֲלָוָתָךְ בְּכָל אַתְרָא דְּתִחְזֵי.&nbsp; <b>יב,יד</b> אֱלָהֵין בְּאַתְרָא
דְּיִתְרְעֵי יְיָ בַּחֲדָא מִן שִׁבְטָךְ תַּמָּן תַּסֵּיק עֲלָוָתָךְ וְתַמָּן
תַּעֲבֵיד כֹּל דַּאֲנָא מְפַקֵּיד לָךְ.&nbsp; <b>יב,טו</b> לְחוֹד בְּכָל רְעוּת
נַפְשָׁךְ תִּכּוֹס וְתֵיכוֹל בִּסְרָא כְּבִרְכְּתָא דַּייָ אֱלָהָךְ דִּיהַב
לָךְ בְּכָל קִרְוָךְ מְסָאֲבָא וְדָכְיָא יֵיכְלוּנֵּיהּ כִּבְסַר טַבְיָא
וְאַיְלָא.&nbsp; <b>יב,טז</b> לְחוֹד דְּמָא לָא תֵיכְלוּן:&nbsp; עַל אַרְעָא
תֵּישְׁדִנֵּיהּ כְּמַיָּא.&nbsp; <b>יב,יז</b> לֵית לָךְ רְשׁוּ לְמֵיכַל
בְּקִרְוָךְ מַעְסַר עֲבוּרָךְ וְחַמְרָךְ וּמִשְׁחָךְ וּבְכוֹרֵי תוֹרָךְ
וְעָנָךְ וְכָל נִדְרָךְ דְּתִדַּר וְנִדְבָתָךְ וְאַפְרָשׁוּת יְדָךְ.&nbsp; <b>יב,יח</b>
אֱלָהֵין קֳדָם יְיָ אֱלָהָךְ תֵּיכְלִנֵּיהּ בְּאַתְרָא דְּיִתְרְעֵי יְיָ
אֱלָהָךְ בֵּיהּ אַתְּ וּבְרָךְ וּבְרַתָּךְ וְעַבְדָּךְ וְאַמְתָּךְ וְלֵיוָאָה
דִּבְקִרְוָךְ וְתִחְדֵי קֳדָם יְיָ אֱלָהָךְ בְּכֹל אוֹשָׁטוּת יְדָךְ.&nbsp; <b>יב,יט</b>
אִסְתְּמַר לָךְ דִּלְמָא תְרַחֵיק יָת לֵיוָאָה כָּל יוֹמָךְ עַל אַרְעָךְ.&nbsp;
{ס}</p>

<p><b>יב,כ</b> אֲרֵי יַפְתֵּי יְיָ אֱלָהָךְ יָת
תְּחוּמָךְ כְּמָא דְּמַלֵּיל לָךְ וְתֵימַר אֵיכוֹל בִּסְרָא אֲרֵי תִתְרְעֵי
נַפְשָׁךְ לְמֵיכַל בִּסְרָא בָּכל רְעוּת נַפְשָׁךְ תֵּיכוֹל בִּסְרָא.&nbsp; <b>יב,כא</b>
אֲרֵי יִתְרַחַק מִנָּךְ אַתְרָא דְּיִתְרְעֵי יְיָ אֱלָהָךְ לְאַשְׁרָאָה
שְׁכִינְתֵיהּ תַּמָּן וְתִכּוֹס מְתּוֹרָךְ וּמֵעָנָךְ דִּיהַב יְיָ לָךְ כְּמָא דְּפַקֵּידְתָּךְ
וְתֵיכוֹל בְּקִרְוָךְ בְּכֹל רְעוּת נַפְשָׁךְ.&nbsp; <b>יב,כב</b> בְּרַם כְּמָא
דְּמִתְאֲכִיל בְּסַר טַבְיָא וְאַיְלָא כֵּין תֵּיכְלִנֵּיהּ:&nbsp; מְסָאֲבָא
וְדָכְיָא כַּחְדָּא יֵיכְלִנֵּיהּ.&nbsp; <b>יב,כג</b> לְחוֹד תְּקַף בְּדִיל
דְּלָא לְמֵיכַל דְּמָא אֲרֵי דְּמָא הוּא נַפְשָׁא וְלָא תֵיכוֹל נַפְשָׁא עִם
בִּסְרָא.&nbsp; <b>יב,כד</b> לָא תֵּיכְלִנֵּיהּ:&nbsp; עַל אַרְעָא
תֵּישְׁדִנֵּיהּ כְּמַיָּא.&nbsp; <b>יב,כה</b> לָא תֵּיכְלִנֵּיהּ בְּדִיל דְּיִיטַב
לָךְ וְלִבְנָךְ בָּתְרָךְ אֲרֵי תַעֲבֵיד דְּכָשַׁר קֳדָם יְיָ.&nbsp; <b>יב,כו</b>
לְחוֹד מַעְסַר קֻדְשָׁךְ דִּיהוֹן לָךְ וְנִדְרָךְ תִּטּוֹל וְתֵיתֵי לְאַתְרָא
דְּיִתְרְעֵי יְיָ.&nbsp; <b>יב,כז</b> וְתַעֲבֵיד עֲלָוָתָךְ בִּסְרָא וּדְמָא
עַל מַדְבְּחָא דַּייָ אֱלָהָךְ וְדַם נִכְסַת קֻדְשָׁךְ יִשְׁתְּפֵיךְ עַל
מַדְבְּחָא דַּייָ אֱלָהָךְ וּבִסְרָא תֵּיכוֹל.&nbsp; <b>יב,כח</b> טַר
וּתְקַבֵּיל יָת כָּל פִּתְגָמַיָּא הָאִלֵּין דַּאֲנָא מְפַקֵּיד לָךְ:&nbsp; בְּדִיל
דְּיִיטַב לָךְ וְלִבְנָךְ בָּתְרָךְ עַד עָלְמָא אֲרֵי תַעֲבֵיד דְּתַקִּין
וּדְכָשַׁר קֳדָם יְיָ אֱלָהָךְ.&nbsp; {ס}</p>

<p><b>יב,כט</b> אֲרֵי יְשֵׁיצֵי יְיָ אֱלָהָךְ יָת
עַמְמַיָּא דְּאַתְּ עָלֵיל לְתַמָּן לְמֵירַת יָתְהוֹן מִן קֳדָמָךְ וְתֵירַת
יָתְהוֹן וְתִתֵּיב בְּאַרְעֲהוֹן.&nbsp; <b>יב,ל</b> אִסְתְּמַר לָךְ דִּלְמָא
תִתְּקֵיל בָּתְרֵיהוֹן בָּתַר דְּיִשְׁתֵּיצוֹן מִן קֳדָמָךְ וְדִלְמָא תִתְבַּע
לְטָעֲוָתְהוֹן לְמֵימַר אֵיכְדֵין פָּלְחִין עַמְמַיָּא הָאִלֵּין יָת
טָעֲוָתְהוֹן וְאַעֲבֵיד כֵּין אַף אֲנָא.&nbsp; <b>יב,לא</b> לָא תַעֲבֵיד כֵּין
קֳדָם יְיָ אֱלָהָךְ:&nbsp; אֲרֵי כָל דִּמְרַחַק קֳדָם יְיָ דְּסָנֵי עָבְדִין
לְטָעֲוָתְהוֹן אֲרֵי אַף יָת בְּנֵיהוֹן וְיָת בְּנָתְהוֹן מוֹקְדִין בְּנוּרָא
לְטָעֲוָתְהוֹן.&nbsp; <b>יג,א</b> יָת כָּל פִּתְגָמָא דַּאֲנָא מְפַקֵּיד
יָתְכוֹן יָתֵיהּ תִּטְּרוּן לְמֶעֱבַד:&nbsp; לָא תֵיסְפוּן עֲלוֹהִי וְלָא
תִמְנְעוּן מִנֵּיהּ.&nbsp; {פ}</p>

<p><b>יג,ב</b> אֲרֵי יְקוּם בֵּינָךְ נְבִיָּא אוֹ חָלֵים
חֶלְמָא וְיִתֵּין לָךְ אָת אוֹ מוֹפָת.&nbsp; <b>יג,ג</b> וְיֵיתֵי אָתָא
וּמוֹפְתָא דְּמַלֵּיל עִמָּךְ לְמֵימַר:&nbsp; נְהָךְ בָּתַר טָעֲוָת עַמְמַיָּא
דְּלָא יְדַעְתָּנִין וְנִפְלְחִנִּין.&nbsp; <b>יג,ד</b> לָא תְקַבֵּיל
לְפִתְגָמֵי נְבִיָּא הַהוּא אוֹ מִן חָלֵים חֶלְמָא הַהוּא:&nbsp; אֲרֵי מְנַסֵּי
יְיָ אֱלָהֲכוֹן יָתְכוֹן לְמִדַּע הֲאִיתֵיכוֹן רָחֲמִין יָת יְיָ אֱלָהֲכוֹן
בְּכָל לִבְּכוֹן וּבְכָל נַפְשְׁכוֹן.&nbsp; <b>יג,ה</b> בָּתַר פֻּלְחָנָא
דַּייָ אֱלָהֲכוֹן תְּהָכוּן וְיָתֵיהּ תִּדְחֲלוּן וְיָת פִּקּוֹדוֹהִי
תִּטְּרוּן וּלְמֵימְרֵיהּ תְּקַבְּלוּן וּקְדָמוֹהִי תִּפְלְחוּן וּלְדַחְלְתֵיהּ
תִּתְקָרְבוּן.&nbsp; <b>יג,ו</b> וּנְבִיָּא הַהוּא אוֹ חָלֵים חֶלְמָא הַהוּא
יִתְקְטִיל אֲרֵי מַלֵּיל סָטְיָא עַל יְיָ אֱלָהֲכוֹן דְּאַפֵּיק יָתְכוֹן
מֵאַרְעָא דְּמִצְרַיִם וּדְפַרְקָךְ מִבֵּית עַבְדּוּתָא לְאַטְעָיוּתָךְ מִן
אוֹרְחָא דְּפַקְּדָךְ יְיָ אֱלָהָךְ לִמְהָךְ בַּהּ וּתְפַלֵּי עָבֵיד דְּבִישׁ
מִבֵּינָךְ.&nbsp; {ס}</p>

<p><b>יג,ז</b> אֲרֵי יִמְלְכִנָּךְ אֲחוּךְ בַּר אִמָּךְ
אוֹ בְרָךְ אוֹ בְרַתָּךְ אוֹ אִתַּת קְיָמָךְ אוֹ חַבְרָךְ דִּכְנַפְשָׁךְ
בְּסִתְרָא לְמֵימַר:&nbsp; נְהָךְ וְנִפְלַח לְטָעֲוָת עַמְמַיָּא דְּלָא
יְדַעְתָּא אַתְּ וַאֲבָהָתָךְ.&nbsp; <b>יג,ח</b> מִטָּעֲוָת עַמְמַיָּא
דִּבְסַחְרָנֵיכוֹן דְּקָרִיבִין לָךְ אוֹ דְּרַחִיקִין מִנָּךְ מִסְּיָפֵי
אַרְעָא וְעַד סְיָפֵי אַרְעָא.&nbsp; <b>יג,ט</b> לָא תֵיבֵי לֵיהּ וְלָא
תְקַבֵּיל מִנֵּיהּ וְלָא תְחוּס עֵינָךְ עֲלוֹהִי וְלָא תְרַחֵים וְלָא תְכַסֵּי
עֲלוֹהִי.&nbsp; <b>יג,י</b> אֲרֵי מִקְטָל תִּקְטְלִנֵּיהּ יְדָךְ תְּהֵי בֵיהּ
בְּקַדְמֵיתָא לְמִקְטְלֵיהּ וִידָא דְּכָל עַמָּא בְּבָתְרֵיתָא.&nbsp; <b>יג,יא</b>
וְתִרְגְּמִנֵּיהּ בְּאַבְנַיָּא וִימוּת:&nbsp; אֲרֵי בְעָא לְאַטְעָיוּתָךְ
מִדַּחְלְתָא דַּייָ אֱלָהָךְ דְּאַפְּקָךְ מֵאַרְעָא דְּמִצְרַיִם מִבֵּית
עַבְדּוּתָא.&nbsp; <b>יג,יב</b> וְכָל יִשְׂרָאֵל יִשְׁמְעוּן וְיִדְחֲלוּן
וְלָא יֵיסְפוּן לְמֶעֱבַד כְּפִתְגָמָא בִּישָׁא הָדֵין בֵּינָךְ.&nbsp; {ס}</p>

<p><b>יג,יג</b> אֲרֵי תִשְׁמַע בַּחֲדָא מִקִּרְוָךְ
דַּייָ אֱלָהָךְ יָהֵיב לָךְ לְמִתַּב תַּמָּן לְמֵימַר.&nbsp; <b>יג,יד</b> נְפַקוּ
גֻּבְרִין בְּנֵי רִשְׁעָא מִבֵּינָךְ וְאַטְעִיאוּ יָת יָתְבֵי קַרְתְּהוֹן
לְמֵימַר:&nbsp; נְהָךְ וְנִפְלַח לְטָעֲוָת עַמְמַיָּא דְּלָא יְדַעְתּוּן.&nbsp;
<b>יג,טו</b> וְתִתְבַּע וְתִבְדּוֹק וְתִשְׁאַל יָאוּת וְהָא קֻשְׁטָא כֵּיוָן
פִּתְגָמָא אִתְעֲבֵידַת תּוֹעֵיבְתָא הָדָא בֵּינָךְ.&nbsp; <b>יג,טז</b> מִמְחָא
תִמְחֵי יָת יָתְבֵי קַרְתָּא הַהִיא לְפִתְגָם דְּחָרֶב:&nbsp; גַּמַּר יָתַהּ
וְיָת כָּל דְּבַהּ וְיָת בְּעִירַהּ לְפִתְגָם דְּחָרֶב.&nbsp; <b>יג,יז</b> וְיָת
כָּל עֲדָאַהּ תִּכְנוֹשׁ לְגוֹ פְתָאַהּ וְתוֹקֵיד בְּנוּרָא יָת קַרְתָּא וְיָת
כָּל עֲדָאַהּ גְּמִיר קֳדָם יְיָ אֱלָהָךְ וּתְהֵי תֵּל חָרוּב לְעָלַם לָא
תִתְבְּנֵי עוֹד.&nbsp; <b>יג,יח</b> וְלָא יִדְבַּק בִּידָךְ מִדָּעַם מִן
חֶרְמָא בְּדִיל דִּיתוּב יְיָ מִתְּקוֹף רֻגְזֵיהּ וְיִתֵּין לָךְ רַחֲמִין
וִירַחֵים עֲלָךְ וְיַסְגֵּינָךְ כְּמָא דְּקַיֵּים לַאֲבָהָתָךְ.&nbsp; <b>יג,יט</b>
אֲרֵי תְקַבֵּיל לְמֵימְרָא דַּייָ אֱלָהָךְ לְמִטַּר יָת כָּל פִּקּוֹדוֹהִי
דַּאֲנָא מְפַקֵּיד לָךְ יוֹמָא דֵין לְמֶעֱבַד דְּכָשַׁר קֳדָם יְיָ
אֱלָהָךְ.&nbsp; {ס}</p>

<p><b>יד,א</b> בְּנִין אַתּוּן קֳדָם יְיָ
אֱלָהֲכוֹן:&nbsp; לָא תִתְהָמְמוּן וְלָא תְשַׁוּוֹן מְרַט בֵּין עֵינֵיכוֹן עַל
מִית.&nbsp; <b>יד,ב</b> אֲרֵי עַם קַדִּישׁ אַתְּ קֳדָם יְיָ אֱלָהָךְ וּבָךְ
אִתְרְעִי יְיָ לְמִהְוֵי לֵיהּ לְעַם חַבִּיב מִכֹּל עַמְמַיָּא דְּעַל אַפֵּי
אַרְעָא.&nbsp; {ס}</p>

<p><b>יד,ג</b> לָא תֵיכוֹל כָּל דִּמְרַחַק.&nbsp; <b>יד,ד</b>
דֵּין בְּעִירָא דְּתֵיכְלוּן:&nbsp; תּוֹרִין אִמְּרִין דְּרַחְלִין וּגְדִין
דְּעִזִּין.&nbsp; <b>יד,ה</b> אַיְלָא וְטַבְיָא וְיַחְמוּרָא וְיַעְלָא
וְרֵימָא וְתֻרְבְּלָא וְדֵיצָא.&nbsp; <b>יד,ו</b> וְכָל בְּעִירָא דִּסְדִיקָא
פַרְסְתַהּ וּמַטְלְפָן טִלְפִין תַּרְתֵּין פַּרְסָתַהּ מַסְּקָא פִשְׁרָא
בִּבְעִירָא יָתַהּ תֵּיכְלוּן.&nbsp; <b>יד,ז</b> בְּרַם יָת דֵּין לָא תֵיכְלוּן
מִמַּסְּקֵי פִשְׁרָא וּמִסְּדִיקֵי פַרְסְתָא מַטְלְפֵי טִלְפַיָּא:&nbsp; יָת
גַּמְלָא וְיָת אַרְנְבָא וְיָת טַבְזָא אֲרֵי מַסְּקֵי פִשְׁרָא אִנּוּן
וּפַרְסַתְהוֹן לָא סְדִיקָא מְסָאֲבִין אִנּוּן לְכוֹן.&nbsp; <b>יד,ח</b> וְיָת
חֲזִירָא אֲרֵי סְדִיק פַּרְסְתָא הוּא וְלָא פָשַׁר מְסָאַב הוּא לְכוֹן
מִבִּסְרְהוֹן לָא תֵיכְלוּן וּבִנְבֵילַתְהוֹן לָא תִקְרְבוּן.&nbsp; {ס}</p>

<p><b>יד,ט</b> יָת דֵּין תֵּיכְלוּן מִכֹּל
דִּבְמַיָּא:&nbsp; כֹּל דְּלֵיהּ צִיצִין וְקַלְפִין תֵּיכְלוּן.&nbsp; <b>יד,י</b>
וְכֹל דְּלֵית לֵיהּ צִיצִין וְקַלְפִין לָא תֵיכְלוּן מְסָאַב הוּא לְכוֹן.&nbsp;
{ס}</p>

<p><b>יד,יא</b> כָּל צִפַּר דְּכֵי תֵּיכְלוּן.&nbsp; <b>יד,יב</b>
וְדֵין דְּלָא תֵיכְלוּן מִנְּהוֹן:&nbsp; נִשְׁרָא וְעָר וְעָזְיָא.&nbsp; <b>יד,יג</b>
וּבַת כַּנְפָא וְטָרָפִיתָא וְדַיְתָא לִזְנַהּ.&nbsp; <b>יד,יד</b> וְיָת כָּל
עוֹרְבָא לִזְנֵיהּ.&nbsp; <b>יד,טו</b> וְיָת בַּת נַעָמִיתָא וְצִיצָא וְצִפַּר
שַׁחְפָּא וְנַצָּא לִזְנוֹהִי.&nbsp; <b>יד,טז</b> וְקָדְיָא וְקִפּוּפָא
וּבָוְתָא.&nbsp; <b>יד,יז</b> וְקָתָא וְיְרַקְרֵיקָא וְשָׁלֵינוּנָא.&nbsp; <b>יד,יח</b>
וְחָוָרִיתָא וְאִבּוֹ לִזְנַהּ וְנַגָּר טוּרָא וַעֲטַלֵּיפָא.&nbsp; <b>יד,יט</b>
וְכֹל רִחְשָׁא דְּעוֹפָא מְסָאַב הוּא לְכוֹן:&nbsp; לָא יִתְאַכְלוּן.&nbsp; <b>יד,כ</b>
כָּל עוֹף דְּכֵי תֵּיכְלוּן.&nbsp; <b>יד,כא</b> לָא תֵיכְלוּן כָּל נְבִילָא
לְתוֹתַב עֲרַל דִּבְקִרְוָךְ תִּתְּנִנַּהּ וְיֵיכְלִנַּהּ אוֹ תְזַבְּנִנַּהּ
לְבַר עַמְמִין אֲרֵי עַם קַדִּישׁ אַתְּ קֳדָם יְיָ אֱלָהָךְ לָא תֵיכְלוּן
בְּסַר בַּחֲלַב.&nbsp; {פ}</p>

<p><b>יד,כב</b> עַסָּרָא תְעַסַּר יָת כָּל עַלְלַת
זַרְעָךְ דְּיַפֵּיק חַקְלָא שְׁנָא שְׁנָא.&nbsp; <b>יד,כג</b> וְתֵיכוֹל קֳדָם
יְיָ אֱלָהָךְ בְּאַתְרָא דְּיִתְרְעֵי לְאַשְׁרָאָה שְׁכִינְתֵיהּ תַּמָּן
מַעְסַר עֲבוּרָךְ חַמְרָךְ וּמִשְׁחָךְ וּבְכוֹרֵי תוֹרָךְ וְעָנָךְ:&nbsp;
בְּדִיל דְּתֵילַף לְמִדְחַל קֳדָם יְיָ אֱלָהָךְ כָּל יוֹמַיָּא.&nbsp; <b>יד,כד</b>
וַאֲרֵי יִסְגֵּי מִנָּךְ אוֹרְחָא אֲרֵי לָא תִכּוֹל לְמִטְּלֵיהּ אֲרֵי
יִתְרַחַק מִנָּךְ אַתְרָא דְּיִתְרְעֵי יְיָ אֱלָהָךְ לְאַשְׁרָאָה שְׁכִינְתֵיהּ
תַּמָּן:&nbsp; אֲרֵי יְבָרְכִנָּךְ יְיָ אֱלָהָךְ.&nbsp; <b>יד,כה</b> וְתִתֵּין
בְּכַסְפָּא וּתְצוּר כַּסְפָּא בִּידָךְ וּתְהָךְ לְאַתְרָא דְּיִתְרְעֵי יְיָ
אֱלָהָךְ בֵּיהּ.&nbsp; <b>יד,כו</b> וְתִתֵּין כַּסְפָּא בְּכֹל דְּתִתְרְעֵי
נַפְשָׁךְ בְּתוֹרֵי וּבְעָנָא וּבַחֲמַר חֲדַת וְעַתִּיק וּבְכֹל
דְּתִשְׁאֲלִנָּךְ נַפְשָׁךְ וְתֵיכוֹל תַּמָּן קֳדָם יְיָ אֱלָהָךְ וְתִחְדֵּי
אַתְּ וַאֲנָשׁ בֵּיתָךְ.&nbsp; <b>יד,כז</b> וְלֵיוָאָה דִּבְקִרְוָךְ לָא
תְרַחַקִנֵּיהּ:&nbsp; אֲרֵי לֵית לֵיהּ חוּלָק וְאַחְסָנָא עִמָּךְ.&nbsp; {ס}</p>

<p><b>יד,כח</b> מִסּוֹף תְּלָת שְׁנִין תַּפֵּיק יָת כָּל
מַעְסַר עֲלַלְתָּךְ בְּשַׁתָּא הַהִיא וְתַצְנַע בְּקִרְוָךְ.&nbsp; <b>יד,כט</b>
וְיֵיתֵי לֵיוָאָה אֲרֵי לֵית לֵיהּ חוּלָק וְאַחְסָנָא עִמָּךְ וְגִיּוֹרָא
וְיַתְמָא וְאַרְמַלְתָּא דִּבְקִרְוָךְ וְיֵיכְלוּן וְיִסְבְּעוּן בְּדִיל דִּיבָרְכִנָּךְ
יְיָ אֱלָהָךְ בְּכָל עוּבָדֵי יְדָךְ דְּתַעֲבֵיד.&nbsp; {ס}</p>

<p><b>טו,א</b> מִסּוֹף שְׁבַע שְׁנִין תַּעֲבֵיד
שְׁמִטְּתָא.&nbsp; <b>טו,ב</b> וְדֵין פִּתְגָם שְׁמִטְּתָא דְּיַשְׁמֵיט כָּל
גְּבַר מָרֵי רְשׁוּ דְּיִרְשֵׁי בְּחַבְרֵיהּ:&nbsp; לָא יִתְבַּע מִן חַבְרֵיהּ
וּמִן אֲחוּהִי אֲרֵי קְרָא שְׁמִטְּתָא קֳדָם יְיָ.&nbsp; <b>טו,ג</b> מִן בַּר
עַמְמִין תִּתְבַּע וְדִיהֵי לָךְ עִם אֲחוּךְ תַּשְׁמֵיט יְדָךְ.&nbsp; <b>טו,ד</b>
לְחוֹד אֲרֵי לָא יְהֵי בָּךְ מִסְכֵּינָא:&nbsp; אֲרֵי בָרָכָא יְבָרְכִנָּךְ
יְיָ בְּאַרְעָא דַּייָ אֱלָהָךְ יָהֵיב לָךְ אַחְסָנָא לְמֵירְתַהּ.&nbsp; <b>טו,ה</b>
לְחוֹד אִם קַבָּלָא תְקַבֵּיל לְמֵימְרָא דַּייָ אֱלָהָךְ לְמִטַּר לְמֶעֱבַד יָת
כָּל תַּפְקֵידְתָּא הָדָא דַּאֲנָא מְפַקֵּיד לָךְ יוֹמָא דֵין.&nbsp; <b>טו,ו</b>
אֲרֵי יְיָ אֱלָהָךְ בָּרְכָךְ כְּמָא דְּמַלֵּיל לָךְ וְתוֹזֵיף לְעַמְמִין
סַגִּיאִין וְאַתְּ לָא תְזִיף וְתִשְׁלוֹט בְּעַמְמִין סַגִּיאִין וּבָךְ לָא
יִשְׁלְטוּן.&nbsp; {ס}</p>

<p><b>טו,ז</b> אֲרֵי יְהֵי בָךְ מִסְכֵּינָא חַד מֵאֲחָךְ
בַּחֲדָא מִקִּרְוָךְ בְּאַרְעָךְ דַּייָ אֱלָהָךְ יָהֵיב לָךְ לָא תְתַקֵּיף יָת
לִבָּךְ וְלָא תִקְפּוֹץ יָת יְדָךְ מֵאֲחוּךְ מִסְכֵּינָא.&nbsp; <b>טו,ח</b> אֲרֵי
מִפְתָּח תִּפְתַּח יָת יְדָךְ לֵיהּ וְאוֹזָפָא תּוֹזְפִנֵּיהּ כְּמִסַּת
חֻסְרָנֵיהּ דְּחַסִּיר לֵיהּ.&nbsp; <b>טו,ט</b> אִסְתְּמַר לָךְ דִּלְמָא יְהֵי
פִּתְגָם עִם לִבָּךְ בִּרְשַׁע לְמֵימַר קְרֵיבַת שַׁתָּא דִּשְׁבִיעֵיתָא
שַׁתָּא דִּשְׁמִטְּתָא וְתִבְאַשׁ עֵינָךְ בַּאֲחוּךְ מִסְכֵּינָא וְלָא תִתֵּין
לֵיהּ וְיִקְרֵי עֲלָךְ קֳדָם יְיָ וִיהֵי בָךְ חוֹבָא.&nbsp; <b>טו,י</b> מִתָּן
תִּתֵּין לֵיהּ וְלָא יִבְאַשׁ לִבָּךְ בְּמִתְּנָךְ לֵיהּ:&nbsp; אֲרֵי בְּדִיל
פִּתְגָמָא הָדֵין יְבָרְכִנָּךְ יְיָ אֱלָהָךְ בְּכָל עוּבָדָךְ וּבְכֹל
אוֹשָׁטוּת יְדָךְ.&nbsp; <b>טו,יא</b> אֲרֵי לָא יִפְסוּק מִסְכֵּינָא מִגּוֹ אַרְעָא
עַל כֵּין אֲנָא מְפַקֵּיד לָךְ לְמֵימַר מִפְתָּח תִּפְתַּח יָת יְדָךְ לַאֲחוּךְ
לְעַנְיָךְ וּלְמִסְכֵּינָךְ בְּאַרְעָךְ.&nbsp; {ס}</p>

<p><b>טו,יב</b> אֲרֵי יִזְדַּבַּן לָךְ אֲחוּךְ בַּר
יִשְׂרָאֵל אוֹ בַת יִשְׂרָאֵל וְיִפְלְחִנָּךְ שֵׁית שְׁנִין וּבְשַׁתָּא
שְׁבִיעֵיתָא תִּפְטְרִנֵּיהּ בַּר חוֹרִין מֵעִמָּךְ.&nbsp; <b>טו,יג</b> וַאֲרֵי
תִפְטְרִנֵּיהּ בַּר חוֹרִין מֵעִמָּךְ לָא תִפְטְרִנֵּיהּ רֵיקָן.&nbsp; <b>טו,יד</b>
אַפְרָשָׁא תַפְרֵישׁ לֵיהּ מֵעָנָךְ וּמֵאִדְּרָךְ וּמִמַּעֲצַרְתָּךְ:&nbsp;
דְּבָרְכָךְ יְיָ אֱלָהָךְ תִּתֵּין לֵיהּ.&nbsp; <b>טו,טו</b> וְתִדְכַר אֲרֵי
עַבְדָּא הֲוֵיתָא בְּאַרְעָא דְּמִצְרַיִם וּפַרְקָךְ יְיָ אֱלָהָךְ עַל כֵּין
אֲנָא מְפַקֵּיד לָךְ יָת פִּתְגָמָא הָדֵין יוֹמָא דֵין.&nbsp; <b>טו,טז</b> וִיהֵי
אֲרֵי יֵימַר לָךְ לָא אֶפּוֹק מֵעִמָּךְ:&nbsp; אֲרֵי רִיחֲמָךְ וְלַאֲנָשׁ
בֵּיתָךְ אֲרֵי טָב לֵיהּ עִמָּךְ.&nbsp; <b>טו,יז</b> וְתִסַּב יָת מַרְצְעָא
וְתִתֵּין בְּאֻדְנֵיהּ וּבְדַשָּׁא וִיהֵי לָךְ עֶבֶד פָּלַח לְעָלַם וְאַף
לְאַמְתָּךְ תַּעֲבֵיד כֵּין.&nbsp; <b>טו,יח</b> לָא יִקְשֵׁי בְּעֵינָךְ
בְּמִפְטְרָךְ יָתֵיהּ בַּר חוֹרִין מֵעִמָּךְ אֲרֵי עַל חַד תְּרֵין כַּאֲגַר
אֲגִירָא פַּלְחָךְ שֵׁית שְׁנִין וִיבָרְכִנָּךְ יְיָ אֱלָהָךְ בְּכֹל
דְּתַעֲבֵיד.&nbsp; {פ}</p>

<p><b>טו,יט</b> כָּל בֻּכְרָא דְּיִתְיְלֵיד בְּתוֹרָךְ
וּבְעָנָךְ דִּכְרִין תַּקְדֵּישׁ קֳדָם יְיָ אֱלָהָךְ:&nbsp; לָא תִפְלַח
בְּבֻכְרָא דְּתוֹרָךְ וְלָא תִגּוֹז בֻּכְרָא דְּעָנָךְ.&nbsp; <b>טו,כ</b> קֳדָם
יְיָ אֱלָהָךְ תֵּיכְלִנֵּיהּ שְׁנָא בִּשְׁנָא בְּאַתְרָא דְּיִתְרְעֵי יְיָ
אַתְּ וַאֲנָשׁ בֵּיתָךְ.&nbsp; <b>טו,כא</b> וַאֲרֵי יְהֵי בֵיהּ מוּמָא חֲגִיר
אוֹ עֲוִיר כֹּל מוּם בִּישׁ לָא תִכְּסִנֵּיהּ קֳדָם יְיָ אֱלָהָךְ.&nbsp; <b>טו,כב</b>
בְּקִרְוָךְ תֵּיכְלִנֵּיהּ מְסָאֲבָא וְדָכְיָא כַּחְדָּא כִּבְסַר טַבְיָא
וְאַיְלָא.&nbsp; <b>טו,כג</b> לְחוֹד יָת דְּמֵיהּ לָא תֵיכוֹל:&nbsp; עַל
אַרְעָא תֵּישְׁדִנֵּיהּ כְּמַיָּא.&nbsp; {פ}</p>

<p><b>טז,א</b> טַר יָת יַרְחָא דַּאֲבִיבָא וְתַעֲבֵיד
פִּסְחָא קֳדָם יְיָ אֱלָהָךְ:&nbsp; אֲרֵי בְּיַרְחָא דַּאֲבִיבָא אַפְּקָךְ יְיָ
אֱלָהָךְ מִמִּצְרַיִם וַעֲבַד לָךְ נִסִּין בְּלֵילְיָא.&nbsp; <b>טז,ב</b> וְתִכּוֹס
פִּסְחָא קֳדָם יְיָ אֱלָהָךְ מִן בְּנֵי עָנָא וְנִכְסַת קֻדְשַׁיָּא מִן תּוֹרֵי
בְּאַתְרָא דְּיִתְרְעֵי יְיָ לְאַשְׁרָאָה שְׁכִינְתֵיהּ תַּמָּן.&nbsp; <b>טז,ג</b>
לָא תֵיכוֹל עֲלוֹהִי חֲמִיעַ שִׁבְעָא יוֹמִין תֵּיכוֹל עֲלוֹהִי פַטִּירָא
לְחֵים עַנְיֵי:&nbsp; אֲרֵי בִּבְהִילוּ נְפַקְתָּא מֵאַרְעָא דְּמִצְרַיִם
בְּדִיל דְּתִדְכַר יָת יוֹם מִפְּקָךְ מֵאַרְעָא דְּמִצְרַיִם כֹּל יוֹמֵי
חַיָּךְ.&nbsp; <b>טז,ד</b> וְלָא יִתַּחְזֵי לָךְ חֲמִיר בְּכָל תְּחוּמָךְ
שִׁבְעָא יוֹמִין וְלָא יְבִית מִן בִּסְרָא דְּתִכּוֹס בְּרַמְשָׁא בְּיוֹמָא
קַדְמָאָה לְצַפְרָא.&nbsp; <b>טז,ה</b> לֵית לָךְ רְשׁוּ לְמִכַּס יָת פִּסְחָא
בַּחֲדָא מִן קִרְוָךְ דַּייָ אֱלָהָךְ יָהֵיב לָךְ.&nbsp; <b>טז,ו</b> אֱלָהֵין
בְּאַתְרָא דְּיִתְרְעֵי יְיָ אֱלָהָךְ לְאַשְׁרָאָה שְׁכִינְתֵיהּ תַּמָּן
תִּכּוֹס יָת פִּסְחָא בְּרַמְשָׁא:&nbsp; כְּמֵיעַל שִׁמְשָׁא זְמָן מִפְּקָךְ
מִמִּצְרָיִם.&nbsp; <b>טז,ז</b> וּתְבַשֵּׁיל וְתֵיכוֹל בְּאַתְרָא דְּיִתְרְעֵי
יְיָ אֱלָהָךְ בֵּיהּ וְתִתְפְּנֵי בְּצַפְרָא וּתְהָךְ לְמַשְׁכְּנָךְ.&nbsp; <b>טז,ח</b>
שִׁתָּא יוֹמִין תֵּיכוֹל פַּטִּירָא וּבְיוֹמָא שְׁבִיעָאָה כְּנִישׁ קֳדָם יְיָ
אֱלָהָךְ לָא תַעֲבֵיד עֲבִידָא.&nbsp; {ס}</p>

<p><b>טז,ט</b> שִׁבְעָא שָׁבוּעִין תִּמְנֵי לָךְ:&nbsp;
מִשֵּׁירָיוּת מַגְּלָא בַּחֲצַד עֻמְרָא דַּאֲרָמוּתָא תְּשָׁרֵי לְמִמְנֵי
שִׁבְעָא שָׁבוּעִין.&nbsp; <b>טז,י</b> וְתַעֲבֵיד חַגָּא דְּשָׁבוּעַיָּא קֳדָם
יְיָ אֱלָהָךְ מִסַּת נִדְבַת יְדָךְ דְּתִתֵּין:&nbsp; כְּמָא דִּיבָרְכִנָּךְ
יְיָ אֱלָהָךְ.&nbsp; <b>טז,יא</b> וְתִחְדֵּי קֳדָם יְיָ אֱלָהָךְ אַתְּ וּבְרָךְ
וּבְרַתָּךְ וְעַבְדָּךְ וְאַמְתָּךְ וְלֵיוָאָה דִּבְקִרְוָךְ וְגִיּוֹרָא
וְיַתְמָא וְאַרְמַלְתָּא דְּבֵינָךְ בְּאַתְרָא דְּיִתְרֵעי יְיָ אֱלָהָךְ
לְאַשְׁרָאָה שְׁכִינְתֵיהּ תַּמָּן.&nbsp; <b>טז,יב</b> וְתִדְכַר אֲרֵי עַבְדָּא
הֲוֵיתָא בְּמִצְרָיִם וְתִטַּר וְתַעֲבֵיד יָת קְיָמַיָּא הְאִלֵּין.&nbsp; {פ}</p>

<p><b>טז,יג</b> חַגָּא דִּמְטַלַּיָּא תַּעֲבֵיד לָךְ
שִׁבְעָא יוֹמִין:&nbsp; בְּמִכְנְשָׁךְ מֵאִדְּרָךְ וּמִמַּעֲצַרְתָּךְ.&nbsp; <b>טז,יד</b>
וְתִחְדֵּי בְּחַגָּךְ:&nbsp; אַתְּ וּבְרָךְ וּבְרַתָּךְ וְעַבְדָּךְ וְאַמְתָּךְ
וְלֵיוָאָה וְגִיּוֹרָא וְיַתְמָא וְאַרְמַלְתָּא דִּבְקִרְוָךְ.&nbsp; <b>טז,טו</b>
שִׁבְעָא יוֹמִין תֵּיחוֹג קֳדָם יְיָ אֱלָהָךְ בְּאַתְרָא דְּיִתְרְעֵי
יְיָ:&nbsp; אֲרֵי יְבָרְכִנָּךְ יְיָ אֱלָהָךְ בְּכֹל עֲלַלְתָּךְ וּבְכֹל
עוּבָדֵי יְדָךְ וּתְהֵי בְּרַם חָדֵי.&nbsp; <b>טז,טז</b> תְּלָת זִמְנִין
בְּשַׁתָּא יִתַּחְזוֹן כָּל דְּכוּרָךְ קֳדָם יְיָ אֱלָהָךְ בְּאַתְרָא
דְּיִתְרְעֵי בְּחַגָּא דְּפַטִּירַיָּא וּבְחַגָּא דְּשָׁבוּעַיָּא וּבְחַגָּא
דִּמְטַלַּיָּא וְלָא יִתַּחְזוֹן קֳדָם יְיָ רֵיקָנִין.&nbsp; <b>טז,יז</b> גְּבַר
כְּמַתְּנַת יְדֵיהּ כְּבִרְכְּתָא דַּייָ אֱלָהָךְ דִּיהַב לָךְ.&nbsp; {ס}</p>

<p><b>טז,יח</b> דַּיָּנִין וּפֻרְעָנִין תְּמַנֵּי לָךְ
בְּכָל קִרְוָךְ דַּייָ אֱלָהָךְ יָהֵיב לָךְ לְשִׁבְטָךְ וִידִינוּן יָת עַמָּא
דִּין דִּקְשׁוֹט.&nbsp; <b>טז,יט</b> לָא תַצְלֵי דִּין לָא תִשְׁתְּמוֹדַע
אַפִּין וְלָא תְקַבֵּיל שֻׁחְדָּא אֲרֵי שֻׁחְדָּא מְעַוַּר עֵינֵי חַכִּימִין
וּמְקַלְקֵיל פִּתְגָמִין תְּרִיצִין.&nbsp; <b>טז,כ</b> קֻשְׁטָא קֻשְׁטָא
תִּרְדוֹף בְּדִיל דְּתֵיחֵי וְתֵירַת יָת אַרְעָא דַּייָ אֱלָהָךְ יָהֵיב
לָךְ.&nbsp; {ס}</p>

<p><b>טז,כא</b> לָא תִצּוּב לָךְ אֲשֵׁירַת כָּל
אִילָן:&nbsp; בִּסְטַר מַדְבְּחָא דַּייָ אֱלָהָךְ דְּתַעֲבֵיד לָךְ.&nbsp; <b>טז,כב</b>
וְלָא תְקִים לָךְ קָמָא דְּרַחֵיק יְיָ אֱלָהָךְ.&nbsp; {ס}</p>

<p><b>יז,א</b> לָא תִכּוֹס קֳדָם יְיָ אֱלָהָךְ תּוֹר
וְאִמַּר דִּיהֵי בֵיהּ מוּמָא כֹּל מִדָּעַם בִּישׁ:&nbsp; אֲרֵי מְרַחַק קֳדָם
יְיָ אֱלָהָךְ הוּא.&nbsp; {ס}</p>

<p><b>יז,ב</b> אֲרֵי יִשְׁתְּכַח בֵּינָךְ בַּחֲדָא מִן
קִרְוָךְ דַּייָ אֱלָהָךְ יָהֵיב לָךְ:&nbsp; גְּבַר אוֹ אִתָּא דְּיַעֲבֵיד יָת
דְּבִישׁ קֳדָם יְיָ אֱלָהָךְ לְמִעְבַּר עַל קְיָמֵיהּ.&nbsp; <b>יז,ג</b> וַאֲזַל
וּפְלַח לְטָעֲוָת עַמְמַיָּא וּסְגֵיד לְהוֹן וּלְשִׁמְשָׁא אוֹ לְסֵיהֲרָא אוֹ
לְכָל חֵילֵי שְׁמַיָּא דְּלָא פַקֵּידִית.&nbsp; <b>יז,ד</b> וְיִתְחַוַּא לָךְ
וְתִשְׁמַע וְתִתְבַּע יָאוּת וְהָא קֻשְׁטָא כֵּיוָן פִּתְגָמָא אִתְעֲבֵידַת
תּוֹעֵיבְתָא הָדָא בְּיִשְׂרָאֵל.&nbsp; <b>יז,ה</b> וְתַפֵּיק יָת גֻּבְרָא
הַהוּא אוֹ יָת אִתְּתָא הַהִיא דַּעֲבַדוּ יָת פִּתְגָמָא בִּישָׁא הָדֵין
לִתְרַע בֵּית דִּינָךְ יָת גֻּבְרָא אוֹ יָת אִתְּתָא וְתִרְגְּמִנּוּן
בְּאַבְנַיָּא וִימוּתוּן.&nbsp; <b>יז,ו</b> עַל מֵימַר תְּרֵין סָהֲדִין אוֹ
תְלָתָא סָהֲדִין יִתְקְטִיל דְּחַיָּב קְטוֹל:&nbsp; לָא יִתְקְטִיל עַל מֵימַר
סָהִיד חַד.&nbsp; <b>יז,ז</b> יְדָא דְּסָהֲדַיָּא תְּהֵי בֵיהּ בְּקַדְמֵיתָא
לְמִקְטְלֵיהּ וִידָא דְּכָל עַמָּא בְּבָתְרֵיתָא וּתְפַלֵּי עָבֵיד דְּבִישׁ
מִבֵּינָךְ.&nbsp; {פ}</p>

<p><b>יז,ח</b> אֲרֵי יִתְפָּרַשׁ מִנָּךְ פִּתְגָמָא
לְדִינָא בֵּין דַּם לְדַם בֵּין דִּין לְדִין וּבֵין מַכְתָּשׁ סְגִירוּ
לְמַכְתָּשׁ סְגִירוּ פִּתְגָמֵי פְלֻגַּת דִּינָא בְּקִרְוָךְ:&nbsp; וּתְקוּם
וְתִסַּק לְאַתְרָא דְּיִתְרְעֵי יְיָ אֱלָהָךְ בֵּיהּ.&nbsp; <b>יז,ט</b> וְתֵיתֵי
לְוָת כָּהֲנַיָּא לֵיוָאֵי וּלְוָת דַּיָּנָא דִּיהֵי בְּיוֹמַיָּא הָאִנּוּן
וְתִתְבַּע וִיחַוּוֹן לָךְ יָת פִּתְגָמָא דְּדִינָא.&nbsp; <b>יז,י</b> וְתַעֲבֵיד
עַל מֵימַר פִּתְגָמָא דִּיחַוּוֹן לָךְ מִן אַתְרָא הַהוּא דְּיִתְרְעֵי יְיָ
וְתִטַּר לְמֶעֱבַד כְּכֹל דְּיַלְּפוּנָּךְ.&nbsp; <b>יז,יא</b> עַל מֵימַר
אוֹרָיְתָא דְּיַלְּפוּנָּךְ וְעַל דִּינָא דְּיֵימְרוּן לָךְ תַּעֲבֵיד:&nbsp;
לָא תִסְטֵי מִן פִּתְגָמָא דִּיחַוּוֹן לָךְ לְיַמִּינָא וְלִסְמָאלָא.&nbsp; <b>יז,יב</b>
וְגֻבְרָא דְּיַעֲבֵיד בִּרְשַׁע בְּדִיל דְּלָא לְקַבָּלָא מִן כָּהֲנָא
דְּקָאֵים לְשַׁמָּשָׁא תַּמָּן קֳדָם יְיָ אֱלָהָךְ אוֹ מִן דַּיָּנָא
וְיִתְקְטִיל גֻּבְרָא הַהוּא וּתְפַלֵּי עָבֵיד דְּבִישׁ מִיִּשְׂרָאֵל.&nbsp; <b>יז,יג</b>
וְכָל עַמָּא יִשְׁמְעוּן וְיִדְחֲלוּן וְלָא יַרְשְׁעוּן עוֹד.&nbsp; {ס}</p>

<p><b>יז,יד</b> אֲרֵי תֵיעוֹל לְאַרְעָא דַּייָ אֱלָהָךְ
יָהֵיב לָךְ וְתֵירְתַהּ וְתִתֵּיב בַּהּ וְתֵימַר אֲמַנֵּי עֲלַי מַלְכָּא
כְּכָל עַמְמַיָּא דִּבְסַחְרָנָי.&nbsp; <b>יז,טו</b> מַנָּאָה תְמַנֵּי עֲלָךְ
מַלְכָּא דְּיִתְרְעֵי יְיָ אֱלָהָךְ בֵּיהּ:&nbsp; מִגּוֹ אֲחָךְ תְּמַנֵּי
עֲלָךְ מַלְכָּא לֵית לָךְ רְשׁוּ לְמַנָּאָה עֲלָךְ גְּבַר נֻכְרַאי דְּלָא
אֲחוּךְ הוּא.&nbsp; <b>יז,טז</b> לְחוֹד לָא יַסְגֵּי לֵיהּ סוּסָוָן וְלָא
יָתִיב יָת עַמָּא לְמִצְרַיִם בְּדִיל לְאַסְגָּאָה סוּסָוָן וַייָ אֲמַר לְכוֹן
לָא תֵיסְפוּן לִמְתָב בְּאוֹרְחָא הָדָא עוֹד.&nbsp; <b>יז,יז</b> וְלָא יַסְגֵּי
לֵיהּ נְשִׁין וְלָא יִטְעֵי לִבֵּיהּ וְכַסְפָּא וְדַהְבָּא לָא יַסְגֵּי לֵיהּ
לַחְדָּא.&nbsp; <b>יז,יח</b> וִיהֵי כְמִתְּבֵיהּ עַל כֻּרְסֵי מַלְכוּתֵיהּ
וְיִכְתּוֹב לֵיהּ יָת פַּתְשֶׁגֶן אוֹרָיְתָא הָדָא עַל סִפְרָא מִן קֳדָם
כָּהֲנַיָּא לֵיוָאֵי.&nbsp; <b>יז,יט</b> וּתְהֵי עִמֵּיהּ וִיהֵי קָרֵי בֵיהּ כָּל
יוֹמֵי חַיּוֹהִי בְּדִיל דְּיֵילַף לְמִדְחַל קֳדָם יְיָ אֱלָהֵיהּ לְמִטַּר יָת
כָּל פִּתְגָמֵי אוֹרָיְתָא הָדָא וְיָת קְיָמַיָּא הָאִלֵּין
לְמֶעֱבַדְהוֹן.&nbsp; <b>יז,כ</b> בְּדִיל דְּלָא יִירַם לִבֵּיהּ מֵאֲחוֹהִי
וּבְדִיל דְּלָא יִסְטֵי מִן תַּפְקֵידְתָּא לְיַמִינָא וְלִסְמָאלָא בְּדִיל
דְּיוֹרֵיךְ יוֹמִין עַל מַלְכוּתֵיהּ הוּא וּבְנוֹהִי בְּגוֹ יִשְׂרָאֵל.&nbsp;
{ס}</p>

<p><b>יח,א</b> לָא יְהֵי לְכָהֲנַיָּא לֵיוָאֵי כָּל
שִׁבְטָא דְּלֵוִי חוּלָק וְאַחְסָנָא עִם יִשְׂרָאֵל קֻרְבָּנַיָּא דַּייָ
וְאַחְסָנְתֵיהּ יֵיכְלוּן.&nbsp; <b>יח,ב</b> וְאַחְסָנָא לָא יְהֵי לֵיהּ בְּגוֹ
אֲחוֹהִי:&nbsp; מַתְּנָן דִּיהַב לֵיהּ יְיָ אִנִּין אַחְסָנְתֵיהּ כְּמָא
דְּמַלֵּיל לֵיהּ.&nbsp; {ס}</p>

<p><b>יח,ג</b> וְדֵין יְהֵי דְּחָזֵי לְכָהֲנַיָּא מִן
עַמָּא מִן נִכְסֵי נִכְסָתָא אִם תּוֹר אִם אִמַּר:&nbsp; וְיִתֵּין לְכָהֲנָא
דְּרָעָא וְלוּעָא וְקֵיבְתָא.&nbsp; <b>יח,ד</b> רֵישׁ עֲבוּרָךְ חַמְרָךְ
וּמִשְׁחָךְ וְרֵישׁ גִּזַּת עָנָךְ תִּתֵּין לֵיהּ.&nbsp; <b>יח,ה</b> אֲרֵי
בֵיהּ אִתְרְעִי יְיָ אֱלָהָךְ מִכָּל שִׁבְטָךְ:&nbsp; לִמְקָם לְשַׁמָּשָׁא
בִּשְׁמָא דַּייָ הוּא וּבְנוֹהִי כָּל יוֹמַיָּא.&nbsp; {ס}</p>

<p><b>יח,ו</b> וַאֲרֵי יֵיתֵי לֵיוָאָה מֵחֲדָא
מִקִּרְוָךְ מִכָּל יִשְׂרָאֵל דְּהוּא דָּר תַּמָּן וְיֵיתֵי בְּכָל רְעוּת
נַפְשֵׁיהּ לְאַתְרָא דְּיִתְרְעֵי יְיָ.&nbsp; <b>יח,ז</b> וִישַׁמֵּישׁ
בִּשְׁמָא דַּייָ אֱלָהֵיהּ כְּכָל אֲחוֹהִי לֵיוָאֵי דִּמְשַׁמְּשִׁין תַּמָּן
קֳדָם יְיָ.&nbsp; <b>יח,ח</b> חוּלָק כְּחוּלָק יֵיכְלוּן בָּר מִמַּטַּרְתָּא
דְּיָתַהּ שַׁבְּתָא דְּכֵין אַתְקִינוּ אֲבָהָתָא.&nbsp; {ס}</p>

<p><b>יח,ט</b> אֲרֵי אַתְּ עָלֵיל לְאַרְעָא דַּייָ
אֱלָהָךְ יָהֵיב לָךְ לָא תֵילַף לְמֶעֱבַד כְּתוֹעֲבָת עַמְמַיָּא
הָאִנּוּן.&nbsp; <b>יח,י</b> לָא יִשְׁתְּכַח בָּךְ מַעְבַּר בְּרֵיהּ וּבְרַתֵּיהּ
בְּנוּרָא קָסֵים קִסְמִין מְעָנֵין וּמְנַחֵישׁ וְחָרַשׁ.&nbsp; <b>יח,יא</b> וְרָטֵין
רְטַן וְשָׁאֵיל בְּבִדִּין וּבִזְכוּרוּ וְתָבַע מִן מִיתַיָּא.&nbsp; <b>יח,יב</b>
אֲרֵי מְרַחַק קֳדָם יְיָ כָּל עָבֵיד אִלֵּין וּבְדִיל תּוֹעֵיבָתָא הָאִלֵּין
יְיָ אֱלָהָךְ מְתָרֵיךְ יָתְהוֹן מִן קֳדָמָךְ.&nbsp; <b>יח,יג</b> שְׁלִים
תְּהֵי בְּדַחְלְתָא דַּייָ אֱלָהָךְ.&nbsp; <b>יח,יד</b> אֲרֵי עַמְמַיָּא
הָאִלֵּין דְּאַתְּ יָרֵית יָתְהוֹן מִן מְעָנְנַיָּא וּמִן קַסָמַיָּא שָׁמְעִין
וְאַתְּ לָא כֵין יְהַב לָךְ יְיָ אֱלָהָךְ.&nbsp; <b>יח,טו</b> נְבִיָּא
מִבֵּינָךְ מֵאֲחָךְ כְּוָתִי יְקִים לָךְ יְיָ אֱלָהָךְ:&nbsp; מִנֵּיהּ
תְּקַבְּלוּן.&nbsp; <b>יח,טז</b> כְּכֹל דִּשְׁאֵילְתָּא מִן קֳדָם יְיָ אֱלָהָךְ
בְּחוֹרֵב בְּיוֹמָא דִּקְהָלָא לְמֵימַר:&nbsp; לָא אוֹסֵיף לְמִשְׁמַע יָת קָל
מֵימְרָא דַּייָ אֱלָהִי וְיָת אִישָׁתָא רַבְּתָא הָדָא לָא אֶחְזֵי עוֹד וְלָא
אֲמוּת.&nbsp; <b>יח,יז</b> וַאֲמַר יְיָ לִי:&nbsp; אַתְקִינוּ
דְּמַלִּילוּ.&nbsp; <b>יח,יח</b> נְבִיָּא אֲקִים לְהוֹן מִגּוֹ אֲחֵיהוֹן
כְּוָתָךְ וְאֶתֵּין פִּתְגְמֵי נְבוּאֲתִי בְּפֻמֵּיהּ וִימַלֵּיל עִמְּהוֹן יָת
כָּל דַּאֲפַקְּדִנֵּיהּ.&nbsp; <b>יח,יט</b> וִיהֵי גֻּבְרָא דְּלָא יְקַבֵּיל
לְפִתְגָמַי דִּימַלֵּיל בִּשְׁמִי מֵימְרִי יִתְבַּע מִנֵּיהּ.&nbsp; <b>יח,כ</b>
בְּרַם נְבִיָּא דְּיַרְשַׁע לְמַלָּלָא פִּתְגָמָא בִּשְׁמִי יָת דְּלָא
פַקֵּידְתֵּיהּ לְמַלָּלָא וְדִימַלֵּיל בְּשׁוֹם טָעֲוָת עַמְמַיָּא וְיִתְקְטִיל
נְבִיָּא הַהוּא.&nbsp; <b>יח,כא</b> וַאֲרֵי תֵימַר בְּלִבָּךְ:&nbsp; אֵיכְדֵין
נִדַּע יָת פִּתְגָמָא דְּלָא מַלְּלֵיהּ יְיָ.&nbsp; <b>יח,כב</b> דִּימַלֵּיל
נְבִיָּא בִּשְׁמָא דַּייָ וְלָא יְהֵי פִּתְגָמָא וְלָא יִתְקַיַּם הוּא
פִּתְגָמָא דְּלָא מַלְּלֵיהּ יְיָ:&nbsp; בִּרְשַׁע מַלְּלֵיהּ נְבִיָּא לָא
תִדְחֲלוּן מִנֵּיהּ.&nbsp; {ס}</p>

<p><b>יט,א</b> אֲרֵי יְשֵׁיצֵי יְיָ אֱלָהָךְ יָת
עַמְמַיָּא דַּייָ אֱלָהָךְ יָהֵיב לָךְ יָת אֲרַעְהוֹן וְתֵירְתִנּוּן וְתִתֵּיב
בְּקִרְוֵיהוֹן וּבְבָתֵּיהוֹן.&nbsp; <b>יט,ב</b> תְּלָת קִרְוִין תַּפְרֵישׁ
לָךְ:&nbsp; בְּגוֹ אַרְעָךְ דַּייָ אֱלָהָךְ יָהֵיב לָךְ לְמֵירְתַהּ.&nbsp; <b>יט,ג</b>
תַּתְקֵין לָךְ אוֹרְחָא וּתְתַלֵּית יָת תְּחוּם אַרְעָךְ דְּיַחְסְנִנָּךְ יְיָ
אֱלָהָךְ וִיהֵי לְמִעְרַק לְתַמָּן כָּל קָטוֹל.&nbsp; <b>יט,ד</b> וְדֵין
פִּתְגָם קָטוֹלָא דְּיִעְרוֹק לְתַמָּן וְיִתְקַיַּם:&nbsp; דְּיִקְטוֹל יָת
חַבְרֵיהּ בְּלָא מַדְּעֵיהּ וְהוּא לָא סָנֵי לֵיהּ מֵאֶתְמָלִי
וּמִדְּקַמּוֹהִי.&nbsp; <b>יט,ה</b> וּדְיֵיעוֹל עִם חַבְרֵיהּ בְּחֻרְשָׁא
לְמִקַּץ אָעִין וְתִתְמְרֵיג יְדֵיהּ בְּבַרְזְלָא לְמִקְּצֵיהּ אָעָא
וְיִשְׁתְּלֵיף בַּרְזְלָא מִן אָעָא וְיַשְׁכַּח יָת חַבְרֵיהּ וִימוּת:&nbsp;
הוּא יִעְרוֹק לַחֲדָא מִן קִרְוַיָּא הָאִלֵּין וְיִתְקַיַּם.&nbsp; <b>יט,ו</b> דִּלְמָא
יִרְדּוֹף גָּאֵיל דְּמָא בָּתַר קָטוֹלָא אֲרֵי יִיחַם לִבֵּיהּ
וְיִדְבְּקִנֵּיהּ אֲרֵי יִסְגֵּי אוֹרְחָא וְיִקְטְלִנֵּיהּ נְפַשׁ וְלֵיהּ לֵית
חוֹבַת דִּין דִּקְטוֹל אֲרֵי לָא סָנֵי הוּא לֵיהּ מֵאֶתְמָלִי וּמִדְּקַמּוֹהִי.&nbsp;
<b>יט,ז</b> עַל כֵּין אֲנָא מְפַקֵּיד לָךְ לְמֵימַר:&nbsp; תְּלָת קִרְוִין
תַּפְרֵישׁ לָךְ.&nbsp; <b>יט,ח</b> וְאִם יַפְתֵּי יְיָ אֱלָהָךְ יָת תְּחוּמָךְ
כְּמָא דְּקַיֵּים לַאֲבָהָתָךְ וְיִתֵּין לָךְ יָת כָּל אַרְעָא דְּמַלֵּיל
לְמִתַּן לַאֲבָהָתָךְ.&nbsp; <b>יט,ט</b> אֲרֵי תִטַּר יָת כָּל תַּפְקֵידְתָּא
הָדָא לְמֶעְבְּדַהּ דַּאֲנָא מְפַקֵּיד לָךְ יוֹמָא דֵין לְמִרְחַם יָת יְיָ
אֱלָהָךְ וְלִמְהָךְ בְּאוֹרְחָן דְּתָקְנָן קֳדָמוֹהִי כָּל יוֹמַיָּא וְתוֹסֵיף
לָךְ עוֹד תְּלָת קִרְוִין עַל תְּלָת אִלֵּין.&nbsp; <b>יט,י</b> וְלָא
יִשְׁתְּפֵיךְ דַּם זַכַּאי בְּגוֹ אַרְעָךְ דַּייָ אֱלָהָךְ יָהֵיב לָךְ
אַחְסָנָא וִיהֵי עֲלָךְ חוֹבַת דִּין דִּקְטוֹל.&nbsp; {פ}</p>

<p><b>יט,יא</b> וַאֲרֵי יְהֵי גְּבַר סָנֵי לְחַבְרֵיהּ
וְיִכְמוֹן לֵיהּ וִיקוּם עֲלוֹהִי וְיִקְטְלִנֵּיהּ נְפַשׁ וִימוּת וְיִעְרוֹק
לַחֲדָא מִן קִרְוַיָּא הָאִלֵּין.&nbsp; <b>יט,יב</b> וְיִשְׁלְחוּן סָבֵי
קַרְתֵּיהּ וְיִדְבְּרוּן יָתֵיהּ מִתַּמָּן וְיִמְסְרוּן יָתֵיהּ בְּיַד גָּאֵיל
דְּמָא וִימוּת.&nbsp; <b>יט,יג</b> לָא תְחוּס עֵינָךְ עֲלוֹהִי וּתְפַלֵּי
אָשְׁדֵי דַּם זַכַּאי מִיִּשְׂרָאֵל וְיִיטַב לָךְ.&nbsp; {ס}</p>

<p><b>יט,יד</b> לָא תְשַׁנֵּי תְּחוּמָא דְּחַבְרָךְ
דְּתַחִימוּ קַדְמָאֵי בְּאַחְסָנְתָךְ דְּתַחְסֵין בְּאַרְעָא דַּייָ אֱלָהָךְ
יָהֵיב לָךְ לְמֵירְתַהּ.&nbsp; {ס}</p>

<p><b>יט,טו</b> לָא יְקוּם סָהִיד חַד בִּגְבַר לְכָל
עֲוָיָן וּלְכָל חוֹבִין בְּכָל חֵטְא דְּיִחְטֵי:&nbsp; עַל מֵימַר תְּרֵין
סָהֲדִין אוֹ עַל מֵימַר תְּלָתָא סָהֲדִין יִתְקַיַּם פִּתְגָמָא.&nbsp; <b>יט,טז</b>
אֲרֵי יְקוּם סָהִיד שְׁקַר בִּגְבַר לְאַסְהָדָא בֵּיהּ סָטְיָא.&nbsp; <b>יט,יז</b>
וִיקוּמוּן תְּרֵין גֻּבְרַיָּא דִּילְהוֹן דִּינָא קֳדָם יְיָ קֳדָם כָּהֲנַיָּא
וְדַיָּנַיָּא דִּיהוֹן בְּיוֹמַיָּא הָאִנּוּן.&nbsp; <b>יט,יח</b> וְיִתְבְּעוּן
דַּיָּנַיָּא יָאוּת וְהָא סָהִיד שִׁקְרָא סָהֲדָא שִׁקְרָא אַסְהֵיד
בַּאֲחוּהִי.&nbsp; <b>יט,יט</b> וְתַעְבְּדוּן לֵיהּ כְּמָא דְּחַשֵּׁיב
לְמֶעֱבַד לַאֲחוּהִי וּתְפַלֵּי עָבֵיד דְּבִישׁ מִבֵּינָךְ.&nbsp; <b>יט,כ</b> וּדְיִשְׁתְּאַרוּן
יְשְׁמְעוּן וְיִדְחֲלוּן וְלָא יֵיסְפוּן לְמֶעֱבַד עוֹד כְּפִתְגָמָא בִּישָׁא הָדֵין
בֵּינָךְ.&nbsp; <b>יט,כא</b> וְלָא תְחוּס עֵינָךְ:&nbsp; נַפְשָׁא חֲלָף
נַפְשָׁא עֵינָא חֲלָף עֵינָא שִׁנָּא חֲלָף שִׁנָּא יְדָא חֲלָף יְדָא רִגְלָא
חֲלָף רִגְלָא.&nbsp; {ס}</p>

<p><b>כ,א</b> אֲרֵי תִפּוֹק לְאָגָחָא קְרָבָא עַל בַּעֲלֵי
דְּבָבָךְ וְתִחְזֵי סוּסָוָן וּרְתִכִּין עַם סַגִּי מִנָּךְ לָא תִדְחַל
מִנְּהוֹן:&nbsp; אֲרֵי יְיָ אֱלָהָךְ מֵימְרֵיהּ בְּסַעֲדָךְ דְּאַסְּקָךְ
מֵאַרְעָא דְּמִצְרָיִם.&nbsp; <b>כ,ב</b> וִיהֵי כְּמִקְרַבְכוֹן לְאָגָחָא
קְרָבָא וְיִתְקָרַב כָּהֲנָא וִימַלֵּיל עִם עַמָּא.&nbsp; <b>כ,ג</b> וְיֵימַר
לְהוֹן שְׁמַע יִשְׂרָאֵל אַתּוּן מִתְקָרְבִין יוֹמָא דֵין לְאָגָחָא קְרָבָא עַל
בַּעֲלֵי דְּבָבֵיכוֹן לָא יְזוּעַ לִבְּכוֹן לָא תִדְחֲלוּן וְלָא
תִתְבַּעְתּוּן וְלָא תִתַּבְּרוּן מִן קֳדָמֵיהוֹן.&nbsp; <b>כ,ד</b> אֲרֵי יְיָ
אֱלָהֲכוֹן דִּמְדַבַּר קֳדָמֵיכוֹן לְאָגָחָא לְכוֹן קְרָב עִם בַּעֲלֵי
דְּבָבֵיכוֹן לְמִפְרַק יָתְכוֹן.&nbsp; <b>כ,ה</b> וִימַלְּלוּן סָרְכַיָּא עִם
עַמָּא לְמֵימַר מַאן גֻּבְרָא דִּבְנָא בֵיתָא חֲדַתָּא וְלָא חַנְכֵיהּ יְהָךְ
וִיתוּב לְבֵיתֵיהּ:&nbsp; דִּלְמָא יִתְקְטִיל בִּקְרָבָא וּגְבַר אָחֳרָן יַחְנְכִנֵּיהּ.&nbsp;
<b>כ,ו</b> וּמַאן גֻּבְרָא דִּנְצַב כַּרְמָא וְלָא אַחֲלֵיהּ יְהָךְ וִיתוּב
לְבֵיתֵיהּ:&nbsp; דִּלְמָא יִתְקְטִיל בִּקְרָבָא וּגְבַר אָחֳרָן
יַחֲלִנֵּיהּ.&nbsp; <b>כ,ז</b> וּמַאן גֻּבְרָא דַּאֲרַס אִתְּתָא וְלָא
נַסְבַּהּ יְהָךְ וִיתוּב לְבֵיתֵיהּ:&nbsp; דִּלְמָא יִתְקְטִיל בִּקְרָבָא
וּגְבַר אָחֳרָן יִסְּבִנַּהּ.&nbsp; <b>כ,ח</b> וְיֵיסְפוּן סָרְכַיָּא
לְמַלָּלָא עִם עַמָּא וְיֵימְרוּן מַאן גֻּבְרָא דְּדָחֵיל וּתְבִיר לִבָּא
יְהָךְ וִיתוּב לְבֵיתֵיהּ וְלָא יִתְבַּר יָת לִבָּא דַּאֲחוֹהִי
כְּלִבֵּיהּ.&nbsp; <b>כ,ט</b> וִיהֵי כַּד יְשֵׁיצוֹן סָרְכַיָּא לְמַלָּלָא עִם
עַמָּא וִימַנּוֹן רַבָּנֵי חֵילָא בְּרֵישׁ עַמָּא.&nbsp; {ס}</p>

<p><b>כ,י</b> אֲרֵי תִקְרַב לְקַרְתָּא לְאָגָחָא קְרָבָא
עֲלַהּ וְתִקְרֵי לַהּ מִלִּין דִּשְׁלָם.&nbsp; <b>כ,יא</b> וִיהֵי אִם שְׁלָם
תַּעֲנֵינָךְ וְתִפְתַּח לָךְ:&nbsp; וִיהֵי כָל עַמָּא דְּיִשְׁתְּכַח בַּהּ
יְהוֹן לָךְ מַסְּקֵי מִסִּין וְיִפְלְחוּנָּךְ.&nbsp; <b>כ,יב</b> וְאִם לָא
תַשְׁלֵים עִמָּךְ וְתַעֲבֵיד עִמָּךְ קְרָב וּתְצוּר עֲלַהּ.&nbsp; <b>כ,יג</b> וְיִמְסְרִנַּהּ
יְיָ אֱלָהָךְ בִּידָךְ וְתִמְחֵי יָת כָּל דְּכוּרַהּ לְפִתְגָם דְּחָרֶב.&nbsp;
<b>כ,יד</b> לְחוֹד נְשַׁיָּא וְטַפְלָא וּבְעִירָא וְכֹל דִּיהֵי בְקַרְתָּא כָּל
עֲדָאַהּ תִּבּוֹז לָךְ וְתֵיכוֹל יָת עֲדַי סָנְאָךְ דִּיהַב יְיָ אֱלָהָךְ
לָךְ.&nbsp; <b>כ,טו</b> כֵּין תַּעֲבֵיד לְכָל קִרְוַיָּא דְּרַחִיקִין מִנָּךְ
לַחְדָּא דְּלָא מִקִּרְוֵי עַמְמַיָּא הָאִלֵּין אִנִּין.&nbsp; <b>כ,טז</b> לְחוֹד
מִקִּרְוֵי עַמְמַיָּא הָאִלֵּין דַּייָ אֱלָהָךְ יָהֵיב לָךְ אַחְסָנָא לָא
תְקַיֵּים כָּל נִשְׁמָא.&nbsp; <b>כ,יז</b> אֲרֵי גַּמָּרָא תְגַּמְּרִנּוּן
חִתָּאֵי וֶאֱמוֹרָאֵי כְּנַעֲנָאֵי וּפְרִזָּאֵי חִוָּאֵי וִיבוּסָאֵי כְּמָא דְּפַקְּדָךְ
יְיָ אֱלָהָךְ.&nbsp; <b>כ,יח</b> בְּדִיל דְּלָא יַלְּפוּן יָתְכוֹן לְמֶעֱבַד
כְּכֹל תּוֹעֵיבָתְהוֹן דְּעָבְדִין לְטָעֲוָתְהוֹן וּתְחוּבוּן קֳדָם יְיָ
אֱלָהֲכוֹן.&nbsp; {ס}</p>

<p><b>כ,יט</b> אֲרֵי תְצוּר עַל קַרְתָּא יוֹמִין
סַגִּיאִין לְאָגָחָא קְרָבָא עֲלַהּ לְמִכְבְּשַׁהּ לָא תְחַבֵּיל יָת אִילָנַהּ
לְאָרָמָא עֲלוֹהִי בַּרְזְלָא אֲרֵי מִנֵּיהּ תֵּיכוֹל וְיָתֵיהּ לָא
תְקוּץ:&nbsp; אֲרֵי לָא כַאֲנָשָׁא אִילָן חַקְלָא לְמֵיעַל מִן קֳדָמָךְ
בִּצְיָרָא.&nbsp; <b>כ,כ</b> לְחוֹד אִילָן דְּתִדַּע אֲרֵי לָא אִילָן דְּמֵיכַל
הוּא יָתֵיהּ תְּחַבֵּיל וּתְקוּץ וְתִבְנֵי כַּרְקוֹמִין עַל קַרְתָּא דְּהִיא
עָבְדָא עִמָּךְ קְרָב עַד דְּתִכְבְּשַׁהּ.&nbsp; {פ}</p>

<p><b>כא,א</b> אֲרֵי יִשְׁתְּכַח קְטִילָא בְּאַרְעָא
דַּייָ אֱלָהָךְ יָהֵיב לָךְ לְמֵירְתַהּ רְמִי בְּחַקְלָא:&nbsp; לָא יְדִיעַ
מַאן קַטְלֵיהּ.&nbsp; <b>כא,ב</b> וְיִפְּקוּן סָבָךְ וְדַיָּנָךְ וְיִמְשְׁחוּן
לְקִרְוַיָּא דִּבְסַחְרָנוּת קְטִילָא.&nbsp; <b>כא,ג</b> וּתְהֵי קַרְתָּא
דְּקָרִיבָא לִקְטִילָא וְיִסְּבוּן סָבֵי קַרְתָּא הַהִיא עֶגְלַת תּוֹרִין
דְּלָא אִתְפְּלַח בַּהּ דְּלָא נְגַדַת בְּנִיר.&nbsp; <b>כא,ד</b> וְיַחֲתוּן
סָבֵי קַרְתָּא הַהִיא יָת עֶגְלְתָא לִנְחַל בְּיָר דְּלָא אִתְפְּלַח בֵּיהּ
וְלָא יִזְדְּרַע וְיִקְפוֹן תַּמָּן יָת עֶגְלְתָא בְּנַחְלָא.&nbsp; <b>כא,ה</b>
וְיִתְקָרְבוּן כָּהֲנַיָּא בְּנֵי לֵוִי אֲרֵי בְהוֹן אִתְרְעִי יְיָ אֱלָהָךְ
לְשַׁמָּשׁוּתֵיהּ וּלְבָרָכָא בִּשְׁמָא דַּייָ וְעַל מֵימַרְהוֹן יְהֵי כָּל
דִּין וְכָל מַכְתָּשׁ סְגִירוּ.&nbsp; <b>כא,ו</b> וְכֹל סָבֵי קַרְתָּא הַהִיא
דְּקָרִיבִין לִקְטִילָא יַסְחוֹן יָת יְדֵיהוֹן עַל עֶגְלְתָא דִּנְקִיפָא
בְּנַחְלָא.&nbsp; <b>כא,ז</b> וְיָתִיבוּן וְיֵימְרוּן:&nbsp; יְדַנָא לָא
אֲשַׁדָא יָת דְּמָא הָדֵין וְעֵינַנָא לָא חֲזַאָה.&nbsp; <b>כא,ח</b> כָּהֲנַיָּא
יֵימְרוּן כַּפַּר לְעַמָּךְ יִשְׂרָאֵל דִּפְרַקְתָּא יְיָ וְלָא תִתֵּין חוֹבַת
דַּם זַכַּאי בְּגוֹ עַמָּךְ יִשְׂרָאֵל וְיִתְכַּפַּר לְהוֹן עַל דְּמָא.&nbsp; <b>כא,ט</b>
וְאַתְּ תְּפַלֵּי אָשְׁדֵי דַּם זַכַּאי מִבֵּינָךְ:&nbsp; אֲרֵי תַעֲבֵיד
דְּכָשַׁר קֳדָם יְיָ.&nbsp; {ס}</p>

<p><b>כא,י</b> אֲרֵי תִפּוֹק לְאָגָחָא קְרָבָא עַל
בַּעֲלֵי דְּבָבָךְ וְיִמְסְרִנּוּן יְיָ אֱלָהָךְ בִּידָךְ וְתִשְׁבֵּי
שִׁבְיְהוֹן.&nbsp; <b>כא,יא</b> וְתִחְזֵי בְּשִׁבְיָא אִתְּתָא שַׁפִּירַת רֵיו
וְתִתְרְעֵי בַהּ וְתִסְּבַהּ לָךְ לְאִתּוּ.&nbsp; <b>כא,יב</b> וְתַעֲלִנַּהּ
לְגוֹ בֵּיתָךְ וּתְגַלַּח יָת רֵישַׁהּ וּתְרַבֵּי יָת טֻפְרַהָא.&nbsp; <b>כא,יג</b>
וְתַעְדֵי יָת כְּסוּת שִׁבְיַהּ מִנַּהּ וְתִתֵּיב בְּבֵיתָךְ וְתִבְכֵּי יָת
אֲבוּהָא וְיָת אִמַּהּ יְרַח יוֹמִין וּבָתַר כֵּין תֵּיעוֹל לְוָתַהּ
וְתִבְעֲלִנַּהּ וּתְהֵי לָךְ לְאִתּוּ.&nbsp; <b>כא,יד</b> וִיהֵי אִם לָא תִתְרְעֵי
בַהּ וְתִפְטְרִנַּהּ לְנַפְשַׁהּ וְזַבָּנָא לָא תְזַבְּנִנַּהּ בְּכַסְפָּא לָא
תִתַּגַּר בַּהּ חֲלָף דְּעַנִּיתַהּ.&nbsp; {ס}</p>

<p><b>כא,טו</b> אֲרֵי יִהְוְיָן לִגְבַר תַּרְתֵּין
נְשִׁין חֲדָא רְחוּמְתָא וּחְדָּא סְנוּאֲתָא וִילִידָן לֵיהּ בְּנִין רְחוּמְתָא
וּסְנוּאֲתָא וִיהֵי בְּרָא בֻּכְרָא לְסַנִיאֲתָא.&nbsp; <b>כא,טז</b> וִיהֵי
בְּיוֹמָא דְּיַחְסֵין לִבְנוֹהִי יָת דִּיהֵי לֵיהּ לֵית לֵיהּ רְשׁוּ לְבַכָּרָא
יָת בַּר רְחוּמְתָא עַל אַפֵּי בַּר סַנוּאֲתָא בֻּכְרָא.&nbsp; <b>כא,יז</b> אֲרֵי
יָת בֻּכְרָא בַּר סְנוּאֲתָא יְפָרֵישׁ לְמִתַּן לֵיהּ תְּרֵין חוּלָקִין בְּכֹל דְּיִשְׁתְּכַח
לֵיהּ:&nbsp; אֲרֵי הוּא רֵישׁ תֻּקְפֵיהּ לֵיהּ חָזְיָא בְּכֵירוּתָא.&nbsp; {ס}</p>

<p><b>כא,יח</b> אֲרֵי יְהֵי לִגְבַר בַּר סָטֵי וּמָרוֹד
לָיְתוֹהִי מְקַבֵּיל לְמֵימַר אֲבוּהִי וּלְמֵימַר אִמֵּיהּ וּמַלְּפִין יָתֵיהּ
וְלָא מְקַבֵּיל מִנְּהוֹן.&nbsp; <b>כא,יט</b> וְיֵיחֲדוּן בֵּיהּ אֲבוּהִי
וְאִמֵּיהּ וְיַפְּקוּן יָתֵיהּ לִקְדָם סָבֵי קַרְתֵּיהּ וְלִתְרַע בֵּית דִּין
אַתְרֵיהּ.&nbsp; <b>כא,כ</b> וְיֵימְרוּן לְסָבֵי קַרְתֵּיהּ בְּרַנָא דֵּין
סָטֵי וּמָרוֹד לָיְתוֹהִי מְקַבֵּיל לְמֵימְרַנָא זָלֵיל בְּסַר וְסָבֵי
חֲמַר.&nbsp; <b>כא,כא</b> וְיִרְגְּמוּנֵּיהּ כָּל אֲנָשֵׁי קַרְתֵּיהּ
בְּאַבְנַיָּא וִימוּת וּתְפַלֵּי עָבֵיד דְּבִישׁ מִבֵּינָךְ וְכָל יִשְׂרָאֵל
יִשְׁמְעוּן וְיִדְחֲלוּן.&nbsp; {ס}</p>

<p><b>כא,כב</b> וַאֲרֵי יְהֵי בִּגְבַר חוֹבַת דִּין
דִּקְטוֹל וְיִתְקְטִיל:&nbsp; וְתִצְלוֹב יָתֵיהּ עַל צְלִיבָא.&nbsp; <b>כא,כג</b>
לָא תְבִית נְבִילְתֵיהּ עַל צְלִיבָא אֲרֵי מִקְבָּר תִּקְבְּרִנֵּיהּ בְּיוֹמָא
הַהוּא אֲרֵי עַל דְּחָב קֳדָם יְיָ אִצְטְלִיב וְלָא תְסַאֵיב יָת אַרְעָךְ
דַּייָ אֱלָהָךְ יָהֵיב לָךְ אַחְסָנָא.&nbsp; {ס}</p>

<p><b>כב,א</b> לָא תִחְזֵי יָת תּוֹרָא דַּאֲחוּךְ אוֹ
יָת אִמְּרֵיהּ דְּטָעַן וְתִכְבּוֹשׁ מִנְּהוֹן:&nbsp; אָתָבָא תָּתִיבִנּוּן
לַאֲחוּךְ.&nbsp; <b>כב,ב</b> וְאִם לָא קָרִיב אֲחוּךְ לְוָתָךְ וְלָא יְדַעְתְּ
לֵיהּ וְתִכְנְשִׁנֵּיהּ לְגוֹ בֵּיתָךְ וִיהֵי עִמָּךְ עַד דְּיִתְבַּע אֲחוּךְ
יָתֵיהּ וְתָתִיבִנֵּיהּ לֵיהּ.&nbsp; <b>כב,ג</b> וְכֵין תַּעֲבֵיד לִחְמָרֵיהּ
וְכֵין תַּעֲבֵיד לִכְסוּתֵיהּ וְכֵין תַּעֲבֵיד לְכָל אֲבֵידְתָא דַּאֲחוּךְ
דְּתֵיבַד מִנֵּיהּ וְתַשְׁכְּחִנַּהּ:&nbsp; לֵית לָךְ רְשׁוּ
לְכַסָּיוּתַהּ.&nbsp; {ס}</p>

<p><b>כב,ד</b> לָא תִחְזֵי יָת חֲמָרָא דַּאֲחוּךְ אוֹ
תּוֹרֵיהּ רְמַן בְּאוֹרְחָא וְתִכְבּוֹשׁ מִנְּהוֹן:&nbsp; אָקָמָא תָקִים
עִמֵּיהּ.&nbsp; {ס}</p>

<p><b>כב,ה</b> לָא יְהֵי תִּקּוּן זֵין דִּגְבַר עַל
אִתָּא וְלָא יִתַּקַּן גְּבַר בְּתִקּוּנֵי אִתָּא:&nbsp; אֲרֵי מְרַחַק קֳדָם
יְיָ אֱלָהָךְ כָּל עָבֵיד אִלֵּין.&nbsp; {פ}</p>

<p><b>כב,ו</b> אֲרֵי תְעָרַע קִנָּא דְּצִפְּרָא קֳדָמָךְ
בְּאוֹרְחָא בְּכָל אִילָן אוֹ עַל אַרְעָא אֶפְרוֹחִין אוֹ בֵיעִין וְאִמָּא
רְבִיעָא עַל אֶפְרוֹחִין אוֹ עַל בֵּיעִין לָא תִסַּב אִמָּא עַל
בְּנַיָּא.&nbsp; <b>כב,ז</b> שַׁלָּחָא תְשַׁלַּח יָת אִמָּא וְיָת בְּנַיָּא
תִּסַּב לָךְ בְּדִיל דְּיִיטַב לָךְ וְתוֹרֵיךְ יוֹמִין.&nbsp; {ס}</p>

<p><b>כב,ח</b> אֲרֵי תִבְנֵי בֵּיתָא חֲדָתָא וְתַעֲבֵיד
תְּיָקָא לְאִגָּרָךְ וְלָא תְשַׁוֵּי חוֹבַת קְטוֹל בְּבֵיתָךְ אֲרֵי יִפּוֹל
דְּנָפֵיל מִנֵּיהּ.&nbsp; <b>כב,ט</b> לָא תִזְרַע כַּרְמָךְ עֵירוּבִין:&nbsp;
דִּלְמָא תִסְתָּאַב דִּמְעַת זַרְעָךְ דְּתִזְרַע וְעַלְלַת כַּרְמָא.&nbsp; {ס}</p>

<p><b>כב,י</b> לָא תִרְדֵּי בְּתוֹרָא וּבִחְמָרָא
כַּחְדָּא.&nbsp; <b>כב,יא</b> לָא תִלְבַּשׁ שַׁעַטְנֵיזָא עַמַּר וְכִתָּן
מְחֻבַּר כַּחְדָּא.&nbsp; {ס}</p>

<p><b>כב,יב</b> כְּרֻסְפְּדִין תַּעֲבֵיד לָךְ עַל
אַרְבַּע כַּנְפֵי כְּסוּתָךְ דְּתִתְכַסֵּי בַהּ.&nbsp; {ס}</p>

<p><b>כב,יג</b> אֲרֵי יִסַּב גְּבַר אִתְּתָא וְיֵיעוֹל
לְוָתַהּ וְיִסְנֵינַהּ.&nbsp; <b>כב,יד</b> וִישַׁוֵּי לַהּ תַּסְקֻפֵּי מִלִּין
וְיַפֵּיק עֲלַהּ שׁוֹם בִּישׁ וְיֵימַר יָת אִתְּתָא הָדָא נְסֵיבִית וְעַלִית
לְוָתַהּ וְלָא אַשְׁכַּחִית לַהּ בְּתוּלִין.&nbsp; <b>כב,טו</b> וְיִסַּב
אֲבוּהָא דְּעוּלֵימְתָא וְאִמַּהּ וְיַפְּקוּן יָת בְּתוּלֵי עוּלֵימְתָא
לִקְדָם סָבֵי קַרְתָּא וְלִתְרַע בֵּית דִּין אַתְרָא.&nbsp; <b>כב,טז</b> וְיֵימַר
אֲבוּהָא דְּעוּלֵימְתָא לְסָבַיָּא:&nbsp; יָת בְּרַתִּי יְהַבִית לְגֻבְרָא
הָדֵין לְאִתּוּ וּסְנַהּ.&nbsp; <b>כב,יז</b> וְהָא הוּא שַׁוִּי תַּסְקֻפֵּי
מִלִּין לְמֵימַר לָא אַשְׁכַּחִית לִבְרַתָּךְ בְּתוּלִין וְאִלֵּין בְּתוּלֵי בְרַתִּי
וְיִפְרְסוּן שׁוֹשִׁפָּא קֳדָם סָבֵי קַרְתָּא.&nbsp; <b>כב,יח</b> וְיִדְבְּרוּן
סָבֵי קַרְתָּא הַהִיא יָת גֻּבְרָא וְיַלְקוֹן יָתֵיהּ.&nbsp; <b>כב,יט</b> וְיִגְבּוֹן
מִנֵּיהּ מְאָה סִלְעִין דִּכְסַף וְיִתְּנוּן לַאֲבוּהָא דְּעוּלֵימְתָא אֲרֵי
אַפֵּיק שׁוֹם בִּישׁ עַל בְּתוּלְתָא בַּת יִשְׂרָאֵל וְלֵיהּ תְּהֵי לְאִתּוּ
לֵית לֵיהּ רְשׁוּ לְמִפְטְרַהּ כָּל יוֹמוֹהִי.&nbsp; {ס}</p>

<p><b>כב,כ</b> וְאִם קֻשְׁטָא הֲוָה פִּתְגָמָא
הָדֵין:&nbsp; לָא אִשְׁתְּכַחוּ בְּתוּלִין לְעוּלֵימְתָא.&nbsp; <b>כב,כא</b> וְיַפְּקוּן
יָת עוּלֵימְתָא לִתְרַע בֵּית אֲבוּהָא וְיִרְגְּמוּנַּהּ אֲנָשֵׁי קַרְתַּהּ
בְּאַבְנַיָּא וּתְמוּת אֲרֵי עֲבַדַת קְלָנָא בְּיִשְׂרָאֵל לְזַנָּאָה בֵּית
אֲבוּהָא וּתְפַלֵּי עָבֵיד דְּבִישׁ מִבֵּינָךְ.&nbsp; {ס}</p>

<p><b>כב,כב</b> אֲרֵי יִשְׁתְּכַח גְּבַר שָׁכֵיב עִם
אִתְּתָא אִתַּת גְּבַר וְיִתְקַטְלוּן אַף תַּרְוֵיהוֹן גֻּבְרָא דְּשָׁכֵיב עִם
אִתְּתָא וְאִתְּתָא וּתְפַלֵּי עָבֵיד דְּבִישׁ מִיִּשְׂרָאֵל.&nbsp; {ס}</p>

<p><b>כב,כג</b> אֲרֵי תְהֵי עוּלֵימְתָא בְּתוּלְתָא
דִּמְאָרְסָא לִגְבַר וְיַשְׁכְּחִנַּהּ גְּבַר בְּקַרְתָּא וְיִשְׁכּוֹב
עִמַּהּ.&nbsp; <b>כב,כד</b> וְתַפְּקוּן יָת תַּרְוֵיהוֹן לִתְרַע קַרְתָּא
הַהִיא וְתִרְגְּמוּן יָתְהוֹן בְּאַבְנַיָּא וִימוּתוּן יָת עוּלֵימְתָא עַל
עֵיסַק דְּלָא צְוַחַת בְּקַרְתָּא וְיָת גֻּבְרָא עַל עֵיסַק דְּעַנִּי יָת
אִתַּת חַבְרֵיהּ וּתְפַלֵּי עָבֵיד דְּבִישׁ מִבֵּינָךְ.&nbsp; {ס}</p>

<p><b>כב,כה</b> וְאִם בְּחַקְלָא יַשְׁכַּח גֻּבְרָא יָת
עוּלֵימְתָא דִּמְאָרְסָא וְיַתְקֵיף בַּהּ גֻּבְרָא וְיִשְׁכּוֹב עִמַּהּ:&nbsp;
וְיִתְקְטִיל גֻּבְרָא דִּשָׁכֵיב עִמַּהּ בִּלְחוֹדוֹהִי.&nbsp; <b>כב,כו</b> וּלְעוּלֵימְתָא
לָא תַעֲבֵיד מִדָּעַם לֵית לְעוּלֵימְתָא חוֹבַת דִּין דִּקְטוֹל:&nbsp; אֲרֵי
כְּמָא דִּיקוּם גֻּבְרָא עַל חַבְרֵיהּ וְיִקְטְלִנֵּיהּ נְפַשׁ כֵּין פִּתְגָמָא
הָדֵין.&nbsp; <b>כב,כז</b> אֲרֵי בְּחַקְלָא אַשְׁכְּחַהּ צְוַחַת עוּלֵימְתָא דִּמְאָרְסָא
וְלֵית דְּפָרִיק לַהּ.&nbsp; {ס}</p>

<p><b>כב,כח</b> אֲרֵי יַשְׁכַּח גְּבַר עוּלֵימְתָא
בְּתוּלְתָא דְּלָא מְאָרְסָא וְיַחֲדִנַּהּ וְיִשְׁכּוֹב עִמַּהּ
וְיִשְׁתַּכְחוּן.&nbsp; <b>כב,כט</b> וְיִתֵּין גֻּבְרָא דְּשָׁכֵיב עִמַּהּ
לַאֲבוּהָא דְּעוּלֵימְתָא חַמְשִׁין סִלְעִין דִּכְסַף וְלֵיהּ תְּהֵי לְאִתּוּ
חֲלָף דְּעַנְּיַהּ לֵית לֵיהּ רְשׁוּ לְמִפְטְרַהּ כָּל יוֹמוֹהִי.&nbsp; {ס}</p>

<p><b>כג,א</b> לָא יִסַּב גְּבַר יָת אִתַּת אֲבוּהִי
וְלָא יְגַלֵּי כַּנְפָא דַּאֲבוּהִי.&nbsp; {ס}</p>

<p><b>כג,ב</b> לָא יִדְכֵּי דִּפְסִיק וְדִמְחַבַּל
לְמֵיעַל בִּקְהָלָא דַּייָ.&nbsp; {ס}</p>

<p><b>כג,ג</b> לָא יִדְכֵּי מַמְזֵירָא לְמֵיעַל בִּקְהָלָא
דַּייָ:&nbsp; אַף דָּרָא עֲסִירָאָה לָא יִדְכֵּי לֵיהּ לְמֵיעַל בִּקְהָלָא
דַּייָ.&nbsp; {ס}</p>

<p><b>כג,ד</b> לָא יִדְכּוֹן עַמּוֹנָאֵי וּמוֹאֲבָאֵי
לְמֵיעַל בִּקְהָלָא דַּייָ:&nbsp; אַף דָּרָא עֲסִירָאָה לָא יִדְכֵּי לְהוֹן
לְמֵיעַל בִּקְהָלָא דַּייָ עַד עָלְמָא.&nbsp; <b>כג,ה</b> עַל עֵיסַק דְּלָא
עָרַעוּ יָתְכוֹן בְּלַחְמָא וּבְמַיָּא בְּאוֹרְחָא בְּמִפַּקְכוֹן מִמִּצְרָיִם
וְדַאֲגַר עֲלָךְ יָת בִּלְעָם בַּר בְּעוֹר מִפְּתוֹר אֲרַם דְּעַל פְּרָת
לְלָטָטוּתָךְ.&nbsp; <b>כג,ו</b> וְלָא אֲבָא יְיָ אֱלָהָךְ לְקַבָּלָא מִן
בִּלְעָם וַהֲפַךְ יְיָ אֱלָהָךְ לָךְ יָת לְוָטִין לְבִרְכָן:&nbsp; אֲרֵי
רִיחֲמָךְ יְיָ אֱלָהָךְ.&nbsp; <b>כג,ז</b> לָא תִתְבַּע שְׁלָמְהוֹן
וְטָבָתְהוֹן כָּל יוֹמָךְ לְעָלַם.&nbsp; {ס}</p>

<p><b>כג,ח</b> לָא תְרַחֵיק אֱדוֹמָאָה אֲרֵי אֲחוּךְ
הוּא לָא תְרַחֵיק מִצְרָאָה אֲרֵי דַּיָּר הֲוֵיתָא בְּאַרְעֵיהּ.&nbsp; <b>כג,ט</b>
בְּנִין דְּיִתְיַלְּדוּן לְהוֹן דָּרָא תְּלִיתָאָה יִדְכֵּי לְהוֹן לְמֵיעַל בִּקְהָלָא
דַּייָ.&nbsp; {ס}</p>

<p><b>כג,י</b> אֲרֵי תִפּוֹק מַשְׁרִיתָא עַל בַּעֲלֵי
דְּבָבָךְ:&nbsp; וְתִסְתְּמַר מִכֹּל מִדָּעַם בִּישׁ.&nbsp; <b>כג,יא</b> אֲרֵי
יְהֵי בָךְ גְּבַר דְּלָא יְהֵי דְּכֵי מִקְּרֵי לֵילְיָא וְיִפּוֹק לְמִבַּרָא
לְמַשְׁרִיתָא לָא יֵיעוֹל לְגוֹ מַשְׁרִיתָא.&nbsp; <b>כג,יב</b> וִיהֵי
לְמִפְנֵי רַמְשָׁא יִסְחֵי בְמַיָּא וּכְמֵיעַל שִׁמְשָׁא יֵיעוֹל לְגוֹ
מַשְׁרִיתָא.&nbsp; <b>כג,יג</b> וַאֲתַר מְתֻקַּן יְהֵי לָךְ מִבַּרָא
לְמַשְׁרִיתָא וְתִפּוֹק תַּמָּן לְבָרָא.&nbsp; <b>כג,יד</b> וְסִכְּתָא תְּהֵי
לָךְ עַל זֵינָךְ וִיהֵי בְּמִתְּבָךְ בְּבָרָא וְתַחְפַּר בַּהּ וּתְתוּב
וּתְכַסֵּי יָת מַפַּקְתָּךְ.&nbsp; <b>כג,טו</b> אֲרֵי יְיָ אֱלָהָךְ
שְׁכִינְתֵיהּ מְהַלְּכָא בְּגוֹ מַשְׁרִיתָךְ לְשֵׁיזָבוּתָךְ וּלְמִמְסַר
סָנְאָךְ קֳדָמָךְ וּתְהֵי מַשְׁרִיתָךְ קַדִּישָׁא:&nbsp; וְלָא יִתַּחְזֵי בָּךְ
עֲבֵירַת פִּתְגָם וִיתוּב מֵימְרֵיהּ מִלְּאֵיטָבָא לָךְ.&nbsp; {ס}</p>

<p><b>כג,טז</b> לָא תִמְסַר עֶבֶד עַמְמִין לְיַד
רִבּוֹנֵיהּ דְּיִשְׁתֵּיזַב לְוָתָךְ מִן קֳדָם רִבּוֹנֵיהּ.&nbsp; <b>כג,יז</b> עִמָּךְ
יִתֵּיב בֵּינָךְ בְּאַתְרָא דְּיִתְרְעֵי בַּחֲדָא מִן קִרְוָךְ בִּדְיִיטַב
לֵיהּ לָא תּוֹנֵינֵיהּ.&nbsp; {ס}</p>

<p><b>כג,יח</b> לָא תְהֵי אִתְּתָא מִבְּנָת יִשְׂרָאֵל
לִגְבַר עֶבֶד וְלָא יִסַּב גֻּבְרָא מִבְּנֵי יִשְׂרָאֵל אִתָּא אָמָא.&nbsp; <b>כג,יט</b>
לָא תַעֵיל אֲגַר זָנִיתָא וְחֻלְפַן כַּלְבָּא לְבֵית מַקְדְּשָׁא דַּייָ
אֱלָהָךְ לְכָל נְדַר:&nbsp; אֲרֵי מְרַחַק קֳדָם יְיָ אֱלָהָךְ אַף
תַרְוֵיהוֹן.&nbsp; {ס}</p>

<p><b>כג,כ</b> לָא תְרַבֵּי לַאֲחוּךְ רִבִּית כְּסַף
רִבִּית עֲבוּר:&nbsp; רִבִּית כָּל מִדָּעַם דְּמִתְרַבֵּי.&nbsp; <b>כג,כא</b> לְבַר
עַמְמִין תְּרַבֵּי וְלַאֲחוּךְ לָא תְרַבֵּי בְּדִיל דִּיבָרְכִנָּךְ יְיָ
אֱלָהָךְ בְּכֹל אוֹשָׁטוּת יְדָךְ עַל אַרְעָא דְּאַתְּ עָלֵיל לְתַמָּן
לְמֵירְתַהּ.&nbsp; {ס}</p>

<p><b>כג,כב</b> אֲרֵי תִדַּר נְדַר קֳדָם יְיָ אֱלָהָךְ
לָא תְאַחַר לְשַׁלָּמוּתֵיהּ:&nbsp; אֲרֵי מִתְבָּע יִתְבְּעִנֵּיהּ יְיָ
אֱלָהָךְ מִנָּךְ וִיהֵי בָךְ חוֹבָא.&nbsp; <b>כג,כג</b> וַאֲרֵי תִתְמְנַע
מִלְּמִדַּר לָא יְהֵי בָךְ חוֹבָא.&nbsp; <b>כג,כד</b> אַפָּקוּת סִפְוָתָךְ
תִּטַּר וְתַעֲבֵיד:&nbsp; כְּמָא דִּנְדַרְתָּא קֳדָם יְיָ אֱלָהָךְ נְדַבְתָּא
דְּמַלֵּילְתָּא בְּפֻמָּךְ.&nbsp; {ס}</p>

<p><b>כג,כה</b> אֲרֵי תִתַּגַּר בְּכַרְמָא דְּחַבְרָךְ
וְתֵיכוֹל עִנְבִּין כְּנַפְשָׁךְ סִבְעָךְ וּלְמָנָךְ לָא תִתֵּין.&nbsp; {ס}</p>

<p><b>כג,כו</b> אֲרֵי תִתַּגַּר בְּקָמְתָא דְּחַבְרָךְ
וְתִקְטוֹף דְּמַלְיָן בִּידָךְ וּמַגְּלָא לָא תְרִים עַל קָמְתָא
דְּחַבְרָךְ.&nbsp; {ס}</p>

<p><b>כד,א</b> אֲרֵי יִסַּב גְּבַר אִתְּתָא
וְיִבְעֲלִנַּהּ וִיהֵי אִם לָא תַשְׁכַּח רַחֲמִין בְּעֵינוֹהִי אֲרֵי אַשְׁכַּח
בַּהּ עֲבֵירַת פִּתְגָם וְיִכְתוֹב לַהּ גֶּט פִּטּוּרִין וְיִתֵּין בִּידַהּ
וְיִפְטְרִנַּהּ מִבֵּיתֵיהּ.&nbsp; <b>כד,ב</b> וְתִפּוֹק מִבֵּיתֵיהּ וּתְהָךְ
וּתְהֵי לִגְבַר אָחֳרָן.&nbsp; <b>כד,ג</b> וְיִסְנֵינַהּ גֻּבְרָא בָּתְרָאָה
וְיִכְתּוֹב לַהּ גֶּט פִּטּוּרִין וְיִתֵּין בִּידַהּ וְיִפְטְרִנַּהּ
מִבֵּיתֵיהּ אוֹ אֲרֵי יְמוּת גֻּבְרָא בָּתְרָאָה דְּנַסְבַּהּ לֵיהּ
לְאִתּוּ.&nbsp; <b>כד,ד</b> לֵית לֵיהּ רְשׁוּ לְבַעְלַהּ קַדְמָאָה דְּפַטְרַהּ
לִמְתָּב לְמִסְּבַהּ לְמִהְוֵי לֵיהּ לְאִתּוּ בָּתַר דְּאִסְתָּאַבַת אֲרֵי
מְרַחֲקָא הִיא קֳדָם יְיָ וְלָא תְחַיֵּיב יָת אַרְעָא דַּייָ אֱלָהָךְ יָהֵיב
לָךְ אַחְסָנָא.&nbsp; {ס}</p>

<p><b>כד,ה</b> אֲרֵי יִסַּב גְּבַר אִתְּתָא חֲדַתָּא לָא
יִפּוֹק בְּחֵילָא וְלָא יִעְבַּר עֲלוֹהִי לְכָל פִּתְגָם:&nbsp; פְּנִי יְהֵי
לְבֵיתֵיהּ שַׁתָּא חֲדָא וִיחַדֵּי יָת אִתְּתֵיהּ דִּנְסֵיב.&nbsp; <b>כד,ו</b> לָא
תִסַּב מִשְׁכּוֹנָא רִחְיָא וְרָכְבֵיהּ:&nbsp; אֲרֵי בְהוֹן מִתְעֲבֵיד מָזוֹן
לְכָל נְפַשׁ.&nbsp; {ס}</p>

<p><b>כד,ז</b> אֲרֵי יִשְׁתְּכַח גְּבַר גָּנֵיב נַפְשָׁא
מֵאֲחוֹהִי מִבְּנֵי יִשְׂרָאֵל וְיִתַּגַּר בֵּיהּ וִיזַבְּנִנֵּיהּ וְיִתְקְטִיל
גַּנָּבָא הַהוּא וּתְפַלֵּי עָבֵיד דְּבִישׁ מִבֵּינָךְ.&nbsp; {ס}</p>

<p><b>כד,ח</b> אִסְתְּמַר בְּמַכְתָּשׁ סְגִירוּ לְמִטַּר
לַחְדָּא וּלְמֶעֱבַד:&nbsp; כְּכֹל דְּיַלְּפוּן יָתְכוֹן כָּהֲנַיָּא לֵיוָאֵי
כְּמָא דְּפַקֵּידְתִּנּוּן תִּטְּרוּן לְמֶעֱבַד.&nbsp; <b>כד,ט</b> הֱוִי
דְּכִיר יָת דַּעֲבַד יְיָ אֱלָהָךְ לְמִרְיָם בְּאוֹרְחָא בְּמִפַּקְכוֹן
מִמִּצְרָיִם.&nbsp; {ס}</p>

<p><b>כד,י</b> אֲרֵי תִרְשֵׁי בְּחַבְרָךְ רְשׁוּת
מִדָּעַם לָא תֵיעוֹל לְבֵיתֵיהּ לְמִסַּב מִשְׁכּוֹנֵיהּ.&nbsp; <b>כד,יא</b> בְּבָרָא
תְּקוּם וְגֻבְרָא דְּאַתְּ רָשֵׁי בֵיהּ יַפֵּיק לָךְ יָת מִשְׁכּוֹנָא
לְבָרָא.&nbsp; <b>כד,יב</b> וְאִם גְּבַר מִסְכֵּין הוּא לָא תִשְׁכּוֹב
בְּמִשְׁכּוֹנֵיהּ.&nbsp; <b>כד,יג</b> אָתָבָא תָתִיב לֵיהּ יָת מִשְׁכּוֹנָא
כְּמֵיעַל שִׁמְשָׁא וְיִשְׁכּוֹב בִּכְסוּתֵיהּ וִיבָרְכִנָּךְ וְלָךְ תְּהֵי
זָכוּ קֳדָם יְיָ אֱלָהָךְ.&nbsp; {ס}</p>

<p><b>כד,יד</b> לָא תַעְשׁוֹק אֲגִירָא עַנְיָא
וּמִסְכֵּינָא מֵאֲחָךְ אוֹ מִגִּיּוֹרָךְ דִּבְאַרְעָךְ בְּקִרְוָךְ.&nbsp; <b>כד,טו</b>
בְּיוֹמֵיהּ תִּתֵּין אַגְרֵיהּ וְלָא תֵיעוֹל עֲלוֹהִי שִׁמְשָׁא אֲרֵי עַנְיָא
הוּא וְלֵיהּ הוּא מָסַר יָת נַפְשֵׁיהּ וְלָא יִקְרֵי עֲלָךְ קֳדָם יְיָ וִיהֵי בָךְ
חוֹבָא.&nbsp; {ס}</p>

<p><b>כד,טז</b> לָא יְמוּתוּן אֲבָהָן עַל פֹּם בְּנִין
וּבְנִין לָא יְמוּתוּן עַל פֹּם אֲבָהָן:&nbsp; אֲנָשׁ בְּחוֹבֵיהּ
יְמוּתוּן.&nbsp; {ס}</p>

<p><b>כד,יז</b> לָא תַצְלֵי דִּין גִּיּוֹר יִיתַם וְלָא
תִסַּב מִשְׁכּוֹנָא כְּסוּת אַרְמְלָא.&nbsp; <b>כד,יח</b> וְתִדְכַר אֲרֵי
עַבְדָּא הֲוֵיתָא בְּמִצְרַיִם וּפַרְקָךְ יְיָ אֱלָהָךְ מִתַּמָּן עַל כֵּין
אֲנָא מְפַקֵּיד לָךְ לְמֶעֱבַד יָת פִּתְגָמָא הָדֵין.&nbsp; {ס}</p>

<p><b>כד,יט</b> אֲרֵי תִחְצוּד חֲצָדָךְ בְּחַקְלָךְ
וְתִתְנְשֵׁי עֻמְרָא בְּחַקְלָא לָא תְתוּב לְמִסְּבֵיהּ לְגִיּוֹרָא לְיַתְמָא
וּלְאַרְמַלְתָּא יְהֵי:&nbsp; בְּדִיל דְּיבָרְכִנָּךְ יְיָ אֱלָהָךְ בְּכֹל
עוּבָדֵי יְדָךְ.&nbsp; {ס}</p>

<p><b>כד,כ</b> אֲרֵי תַחְבּוֹט זֵיתָךְ לָא תְפַלֵּי
בָּתְרָךְ:&nbsp; לְגִיּוֹרָא לְיַתְמָא וּלְאַרְמַלְתָּא יְהֵי.&nbsp; <b>כד,כא</b>
אֲרֵי תִקְטוֹף כַּרְמָךְ לָא תְעָלֵיל בָּתְרָךְ:&nbsp; לְגִיּוֹרָא לְיַתְמָא
וּלְאַרְמַלְתָּא יְהֵי.&nbsp; <b>כד,כב</b> וְתִדְכַר אֲרֵי עַבְדָּא הֲוֵיתָא
בְּאַרְעָא דְּמִצְרָיִם עַל כֵּין אֲנָא מְפַקֵּיד לָךְ לְמֶעֱבַד יָת
פִּתְגָמָא הָדֵין.&nbsp; {ס}</p>

<p><b>כה,א</b> אֲרֵי יְהֵי דִּין בֵּין גֻּבְרַיָּא
וְיִתְקָרְבוּן לְדִינָא וִידִינוּנוּן וִיזַכּוֹן יָת זַכָּאָה וִיחַיְּבוּן יָת
חַיָּבָא.&nbsp; <b>כה,ב</b> וִיהֵי אִם בַּר חַיָּב לְאַלְקָאָה חַיָּבָא
וְיִרְמֵינֵיהּ דַּיָּנָא וְיַלְקֵינֵיהּ קֳדָמוֹהִי כְּמִסַּת חוֹבְתֵיהּ
בְּמִנְיָן.&nbsp; <b>כה,ג</b> אַרְבְּעִין יַלְקֵינֵיהּ לָא יוֹסֵיף:&nbsp;
דִּלְמָא יוֹסֵיף לְאַלְקָיוּתֵיהּ עַל אִלֵּין מַחָא רַבָּא וְיֵיקַל אֲחוּךְ
לְעֵינָךְ.&nbsp; <b>כה,ד</b> לָא תֵיחוֹד פֹּם תּוֹרָא בִּדְיָשֵׁיהּ.&nbsp; {ס}</p>

<p><b>כה,ה</b> אֲרֵי יִתְּבוּן אַחִין כַּחְדָּא וִימוּת
חַד מִנְּהוֹן וּבַר לֵית לֵיהּ לָא תְהֵי אִתַּת מִיתָא לְבָרָא לִגְבַר
חִילוֹנַי:&nbsp; יְבָמַהּ יֵיעוֹל עֲלַהּ וְיִסְּבַהּ לֵיהּ לְאִתּוּ
וְיַבְּמִנַּהּ.&nbsp; <b>כה,ו</b> וִיהֵי בֻּכְרָא דִּתְלִיד יְקוּם עַל שְׁמָא
דַּאֲחוּהִי מִיתָא וְלָא יִתְמְחֵי שְׁמֵיהּ מִיִּשְׂרָאֵל.&nbsp; <b>כה,ז</b> וְאִם
לָא יִצְבֵּי גֻּבְרָא לְמִסַּב יָת יְבִמְתֵּיהּ וְתִסַּק יְבִמְתֵּיהּ לִתְרַע
בֵּית דִּינָא לִקְדָם סָבַיָּא וְתֵימַר סָרֵיב יְבָמִי לְאָקָמָא לַאֲחוּהִי
שְׁמָא בְּיִשְׂרָאֵל לָא אֲבָא לְיַבָּמוּתִי.&nbsp; <b>כה,ח</b> וְיִקְרוֹן
לֵיהּ סָבֵי קַרְתֵּיהּ וִימַלְּלוּן עִמֵּיהּ וִיקוּם וְיֵימַר לָא רְעֵינָא
לְמִסְּבַהּ.&nbsp; <b>כה,ט</b> וְתִתְקָרַב יְבִמְתֵּיהּ לְוָתֵיהּ לִקְדָם
סָבַיָּא וְתִשְׁרֵי סֵינֵיהּ מֵעַל רַגְלֵיהּ וְתִרּוֹק בְּאַנְפּוֹהִי וְתָתִיב
וְתֵימַר כְּדֵין יִתְעֲבֵיד לְגֻבְרָא דְּלָא יִבְנֵי יָת בֵּיתָא
דַּאֲחוּהִי.&nbsp; <b>כה,י</b> וְיִתְקְרֵי שְׁמֵיהּ בְּיִשְׂרָאֵל:&nbsp; בֵּית
שְׁרִי סֵינָא.&nbsp; {ס}</p>

<p><b>כה,יא</b> אֲרֵי יִנְצוֹן גֻּבְרִין כַּחְדָּא
גְּבַר וַאֲחוּהִי וְתִתְקָרַב אִתַּת חַד לְשֵׁיזָבָא יָת בַּעְלַהּ מִיַּד
מָחוֹהִי וְתוֹשֵׁיט יְדַהּ וְתַתְקֵיף בְּבֵית בַּהְתְּתֵיהּ.&nbsp; <b>כה,יב</b>
וּתְקוּץ יָת יְדַהּ:&nbsp; לָא תְחוּס עֵינָךְ.&nbsp; {ס}</p>

<p><b>כה,יג</b> לָא יְהֵי לָךְ בְּכִיסָךְ מַתְקַל וּמַתְקַל:&nbsp;
רַב וּזְעֵיר.&nbsp; <b>כה,יד</b> לָא יְהֵי לָךְ בְּבֵיתָךְ מְכִילָא
וּמְכִילָא:&nbsp; רַבְּתָא וּזְעֵירְתָא.&nbsp; <b>כה,טו</b> מַתְקָלִין
שַׁלְמִין דִּקְשׁוֹט יְהוֹן לָךְ מְכִילָן שַׁלְמָן דִּקְשׁוֹט יְהוֹן לָךְ
בְּדִיל דְּיֵירְכוּן יוֹמָךְ עַל אַרְעָא דַּייָ אֱלָהָךְ יָהֵיב לָךְ.&nbsp; <b>כה,טז</b>
אֲרֵי מְרַחַק קֳדָם יְיָ אֱלָהָךְ כָּל עָבֵיד אִלֵּין:&nbsp; כֹּל עָבֵיד
שְׁקַר.&nbsp; {פ}</p>

<p><b>כה,יז</b> הֱוִי דְּכִיר יָת דַּעֲבַד לָךְ עֲמָלֵק
בְּאוֹרְחָא בְּמִפַּקְכוֹן מִמִּצְרָיִם.&nbsp; <b>כה,יח</b> דְּעָרְעָךְ
בְּאוֹרְחָא וְקַטֵּיל בָּךְ כָּל דַּהֲווֹ מִתְאַחֲרִין בָּתְרָךְ וְאַתְּ
מְשַׁלְהֵי וְלָאֵי וְלָא דָחֵיל מִן קֳדָם יְיָ.&nbsp; <b>כה,יט</b> וִיהֵי כַּד
יְנִיחַ יְיָ אֱלָהָךְ לָךְ מִכָּל בַּעֲלֵי דְּבָבָךְ מִסְּחוֹר סְחוֹר
בְּאַרְעָא דַּייָ אֱלָהָךְ יָהֵיב לָךְ אַחְסָנָא לְמֵירְתַהּ תִּמְחֵי יָת
דֻּכְרָנֵיהּ דַּעֲמָלֵק מִתְּחוֹת שְׁמַיָּא לָא תִּתְנְשֵׁי.&nbsp; {פ}</p>

<p><b>כו,א</b> וִיהֵי אֲרֵי תֵיעוֹל לְאַרְעָא דַּייָ
אֱלָהָךְ יָהֵיב לָךְ אַחְסָנָא וְתֵירְתַהּ וְתִתֵּיב בַּהּ.&nbsp; <b>כו,ב</b> וְתִסַּב
מֵרֵישׁ כָּל אִבָּא דְּאַרְעָא דְּתַעֵיל מֵאַרְעָךְ דַּייָ אֱלָהָךְ יָהֵיב לָךְ
וּתְשַׁוֵּי בְּסַלָּא וּתְהָךְ לְאַתְרָא דְּיִתְרְעֵי יְיָ אֱלָהָךְ
לְאַשְׁרָאָה שְׁכִינְתֵיהּ תַּמָּן.&nbsp; <b>כו,ג</b> וְתֵיתֵי לְוָת כָּהֲנָא
דִּיהֵי בְּיוֹמַיָּא הָאִנּוּן וְתֵימַר לֵיהּ חַוִּיתִי יוֹמָא דֵין קֳדָם יְיָ
אֱלָהָךְ אֲרֵי עַלִית לְאַרְעָא דְּקַיֵּים יְיָ לַאֲבָהָתַנָא לְמִתַּן
לַנָא.&nbsp; <b>כו,ד</b> וְיִסַּב כָּהֲנָא סַלָּא מִן יְדָךְ וְיַחֲתִנֵּיהּ
קֳדָם מַדְבְּחָא דַּייָ אֱלָהָךְ.&nbsp; <b>כו,ה</b> וְתָתִיב וְתֵימַר קֳדָם
יְיָ אֱלָהָךְ לָבָן אֲרַמָּאָה בְּעָא לְאַבָּדָא יָת אַבָּא וּנְחַת לְמִצְרַיִם
וְדָר תַּמָּן בְּעַם זְעֵיר וַהֲוָה תַמָּן לְעַם רַב תַּקִּיף וְסַגִּי.&nbsp; <b>כו,ו</b>
וְאַבְאִישׁוּ לַנָא מִצְרָאֵי וְעַנְּיוּנָא וִיהַבוּ עֲלַנָא פֻּלְחָנָא קַשְׁיָא.&nbsp;
<b>כו,ז</b> וְצַלִּינָא קֳדָם יְיָ אֱלָהָא דַּאֲבָהָתַנָא וְקַבֵּיל יְיָ
צְלוֹתַנָא וּגְלֵי קֳדָמוֹהִי עַמְלַנָא וְלֵיאוּתַנָא וְדֻחְקַנָא.&nbsp; <b>כו,ח</b>
וְאַפְּקַנָא יְיָ מִמִּצְרַיִם בְּיַד תַּקִּיפָא וּבִדְרָע מְרָמַם
וּבְחֶזְוָנָא רַבָּא וּבְאָתִין וּבְמוֹפְתִין.&nbsp; <b>כו,ט</b> וְאַיְתְּיַנָא
לְאַתְרָא הָדֵין וִיהַב לַנָא יָת אַרְעָא הָדָא אֲרַע עָבְדָא חֲלָב
וּדְבַשׁ.&nbsp; <b>כו,י</b> וּכְעַן הָא אֵיתִיתִי יָת רֵישׁ אִבָּא דְּאַרְעָא דִּיהַבתְּ
לִי יְיָ וְתַחֲתִנֵּיהּ קֳדָם יְיָ אֱלָהָךְ וְתִסְגּוֹד קֳדָם יְיָ
אֱלָהָךְ.&nbsp; <b>כו,יא</b> וְתִחְדֵּי בְּכָל טָבְתָא דִּיהַב לָךְ יְיָ אֱלָהָךְ
וְלַאֲנָשׁ בֵּיתָךְ:&nbsp; אַתְּ וְלֵיוָאָה וְגִיּוֹרָא דְּבֵינָךְ.&nbsp; {ס}</p>

<p><b>כו,יב</b> אֲרֵי תְשֵׁיצֵי לְעַסָּרָא יָת כָּל
מַעְסַר עֲלַלְתָּךְ בְּשַׁתָּא תְּלִיתֵיתָא שְׁנַת מַעְסְרָא:&nbsp; וְתִתֵּין
לְלֵיוָאָה לְגִיּוֹרָא לְיַתְמָא וּלְאַרְמַלְתָּא וְיֵיכְלוּן בְּקִרְוָךְ
וְיִסְבְּעוּן.&nbsp; <b>כו,יג</b> וְתֵימַר קֳדָם יְיָ אֱלָהָךְ פַּלִּיתִי
קֹדֶשׁ מַעְסְרָא מִן בֵּיתָא וְאַף יְהַבְתֵּיהּ לְלֵיוָאָה וּלְגִיּוֹרָא
לְיַתְמָא וּלְאַרְמַלְתָּא כְּכָל תַּפְקֵידְתָּךְ דְּפַקֵּידְתָּנִי:&nbsp; לָא
עֲבַרִית מִפִּקּוֹדָךְ וְלָא אִתְנְשִׁיתִי.&nbsp; <b>כו,יד</b> לָא אֲכַלִית
בְּאֶבְלִי מִנֵּיהּ וְלָא חַלֵּיפִית מִנֵּיהּ בִּמְסָאַב וְלָא יְהַבִית
מִנֵּיהּ לְמִית קַבֵּילִית לְמֵימְרָא דַּייָ אֱלָהִי עֲבַדִית כְּכֹל
דְּפַקֵּידְתָּנִי.&nbsp; <b>כו,טו</b> אִסְתַּכִי מִמְּדוֹר קֻדְשָׁךְ מִן
שְׁמַיָּא וּבָרֵיךְ יָת עַמָּךְ יָת יִשְׂרָאֵל וְיָת אַרְעָא דִּיהַבְתְּ לַנָא
כְּמָא דְּקַיֵּימְתָּא לַאֲבָהָתַנָא אֲרַע עָבְדָא חֲלָב וּדְבַשׁ.&nbsp; {ס}</p>

<p><b>כו,טז</b> יוֹמָא הָדֵין יְיָ אֱלָהָךְ מְפַקְּדָךְ
לְמֶעֱבַד יָת קְיָמַיָּא הָאִלֵּין וְיָת דִּינַיָּא וְתִטַּר וְתַעֲבֵיד
יָתְהוֹן בְּכָל לִבָּךְ וּבְכָל נַפְשָׁךְ.&nbsp; <b>כו,יז</b> יָת יְיָ
חֲטַבְתְּ יוֹמָא דֵין:&nbsp; לְמִהְוֵי לָךְ לֶאֱלָהּ וְלִמְהָךְ בְּאוֹרְחָן
דְּתָקְנָן קֳדָמוֹהִי וּלְמִטַּר קְיָמוֹהִי וּפִקּוֹדוֹהִי וְדִינוֹהִי
וּלְקַבָּלָא למֵימְרֵיהּ.&nbsp; <b>כו,יח</b> וַייָ חַטְבָךְ יוֹמָא דֵין
לְמִהְוֵי לֵיהּ לְעַם חַבִּיב כְּמָא דְּמַלֵּיל לָךְ וּלְמִטַּר כָּל
פִּקּוֹדוֹהִי.&nbsp; <b>כו,יט</b> וּלְמִתְּנָךְ עִלַּאי עַל כָּל עַמְמַיָּא
דַּעֲבַד לְתֻשְׁבְּחָא וּלְשׁוֹם וְלִרְבוּ וּלְמִהְוָךְ עַם קַדִּישׁ קֳדָם
יְיָ אֱלָהָךְ כְּמָא דְּמַלֵּיל.&nbsp; {פ}</p>

<p><b>כז,א</b> וּפַקֵּיד מֹשֶׁה וְסָבֵי יִשְׂרָאֵל יָת
עַמָּא לְמֵימַר:&nbsp; טַרוּ יָת כָּל תַּפְקֵידְתָּא דַּאֲנָא מְפַקֵּיד
יָתְכוֹן יוֹמָא דֵין.&nbsp; <b>כז,ב</b> וִיהֵי בְּיוֹמָא דְּתִעְבְּרוּן יָת
יַרְדְּנָא לְאַרְעָא דַּייָ אֱלָהָךְ יָהֵיב לָךְ וּתְקִים לָךְ אַבְנִין
רַבְרְבָן וּתְסוּד יָתְהוֹן בְּסִידָא.&nbsp; <b>כז,ג</b> וְתִכְתּוֹב עֲלֵיהוֹן
יָת כָּל פִּתְגָמֵי אוֹרָיְתָא הָדָא בְּמִעְבְּרָךְ:&nbsp; בְּדִיל דְּתֵיעוֹל
לְאַרְעָא דַּייָ אֱלָהָךְ יָהֵיב לָךְ אֲרַע עָבְדָא חֲלָב וּדְבַשׁ כְּמָא
דְּמַלֵּיל יְיָ אֱלָהָא דַּאֲבָהָתָךְ לָךְ.&nbsp; <b>כז,ד</b> וִיהֵי
בְּמִעְבַּרְכוֹן יָת יַרְדְּנָא תְּקִימוּן יָת אַבְנַיָּא הָאִלֵּין דַּאֲנָא
מְפַקֵּיד יָתְכוֹן יוֹמָא דֵין בְּטוּרָא דְּעֵיבָל וּתְסוּד יָתְהוֹן
בְּסִידָא.&nbsp; <b>כז,ה</b> וְתִבְנֵי תַמָּן מַדְבְּחָא קֳדָם יְיָ
אֱלָהָךְ:&nbsp; מַדְבַּח אַבְנִין לָא תְרִים עֲלֵיהוֹן בַּרְזְלָא.&nbsp; <b>כז,ו</b>
אַבְנִין שַׁלְמָן תִּבְנֵי יָת מַדְבְּחָא דַּייָ אֱלָהָךְ וְתַסֵּיק עֲלוֹהִי
עֲלָוָן קֳדָם יְיָ אֱלָהָךְ.&nbsp; <b>כז,ז</b> וְתִכּוֹס נִכְסַת קֻדְשִׁין
וְתֵיכוֹל תַּמָּן וְתִחְדֵּי קֳדָם יְיָ אֱלָהָךְ.&nbsp; <b>כז,ח</b> וְתִכְתּוֹב
עַל אַבְנַיָּא יָת כָּל פִּתְגָמֵי אוֹרָיְתָא הָדָא פָּרֵישׁ יָאוּת.&nbsp; {ס}</p>

<p><b>כז,ט</b> וּמַלֵּיל מֹשֶׁה וְכָהֲנַיָּא לֵיוָאֵי
עִם כָּל יִשְׂרָאֵל לְמֵימַר:&nbsp; אַצֵּית וּשְׁמַע יִשְׂרָאֵל יוֹמָא הָדֵין
הֲוֵיתָא לְעַם קֳדָם יְיָ אֱלָהָךְ.&nbsp; <b>כז,י</b> וּתְקַבֵּיל לְמֵימְרָא
דַּייָ אֱלָהָךְ וְתַעֲבֵיד יָת פִּקּוֹדוֹהִי וְיָת קְיָמוֹהִי דַּאֲנָא
מְפַקֵּיד לָךְ יוֹמָא דֵין.&nbsp; {ס}</p>

<p><b>כז,יא</b> וּפַקֵּיד מֹשֶׁה יָת עַמָּא בְּיוֹמָא
הַהוּא לְמֵימַר.&nbsp; <b>כז,יב</b> אִלֵּין יְקוּמוּן לְבָרָכָא יָת עַמָּא עַל
טוּרָא דִּגְרִיזִין בְּמִעְבַּרְכוֹן יָת יַרְדְּנָא:&nbsp; שִׁמְעוֹן וְלֵוִי
וִיהוּדָה וְיִשָּׂשכָר וְיוֹסֵף וּבִנְיָמִין.&nbsp; <b>כז,יג</b> וְאִלֵּין
יְקוּמוּן עַל לְוָטַיָּא בְּטוּרָא דְּעֵיבָל:&nbsp; רְאוּבֵן גָּד וְאָשֵׁר
וּזְבוּלוּן דָּן וְנַפְתָּלִי.&nbsp; <b>כז,יד</b> וְיָתִיבוּן לֵיוָאֵי
וְיֵימְרוּן לְכָל אֲנָשׁ יִשְׂרָאֵל קָל רַם.&nbsp; {ס}</p>

<p><b>כז,טו</b> לִיט גֻּבְרָא דְּיַעֲבֵיד צֵילַם
וּמַתְּכָא מְרַחַק קֳדָם יְיָ עוֹבָד יְדֵי אֻמָּנָא וִישַׁוֵּי בְּסִתְרָא
וְיָתִיבוּן כָּל עַמָּא וְיֵימְרוּן אָמֵן.&nbsp; {ס}</p>

<p><b>כז,טז</b> לִיט דְּיַקְלֵי אֲבוּהִי וְאִמֵּיהּ
וְיֵימַר כָּל עַמָּא אָמֵן.&nbsp; {ס}</p>

<p><b>כז,יז</b> לִיט דִּישַׁנֵּי תְּחוּמָא דְּחַבְרֵיהּ
וְיֵימַר כָּל עַמָּא אָמֵן.&nbsp; {ס}</p>

<p><b>כז,יח</b> לִיט דְּיַטְעֵי עֲוִירָא בְּאוֹרְחָא
וְיֵימַר כָּל עַמָּא אָמֵן.&nbsp; {ס}</p>

<p><b>כז,יט</b> לִיט דְּיַצְלֵי דִּין גִּיּוֹר יִיתַם
וְאַרְמְלָא וְיֵימַר כָּל עַמָּא אָמֵן.&nbsp; <b>כז,כ</b> לִיט דְּיִשְׁכּוֹב
עִם אִתַּת אֲבוּהִי אֲרֵי גַּלִּי כַּנְפָא דַּאֲבוּהִי וְיֵימַר כָּל עַמָּא
אָמֵן.&nbsp; {ס}</p>

<p><b>כז,כא</b> לִיט דְּיִשְׁכּוֹב עִם כָּל בְּעִירָא
וְיֵימַר כָּל עַמָּא אָמֵן.&nbsp; {ס}</p>

<p><b>כז,כב</b> לִיט דְּיִשְׁכּוֹב עִם אֲחָתֵיהּ בַּת
אֲבוּהִי אוֹ בַת אִמֵּיהּ וְיֵימַר כָּל עַמָּא אָמֵן.&nbsp; {ס}</p>

<p><b>כז,כג</b> לִיט דְּיִשְׁכּוֹב עִם חֲמָתֵיהּ
וְיֵימַר כָּל עַמָּא אָמֵן.&nbsp; {ס}</p>

<p><b>כז,כד</b> לִיט דְּיִמְחֵי חַבְרֵיהּ בְּסִתְרָא
וְיֵימַר כָּל עַמָּא אָמֵן.&nbsp; {ס}</p>

<p><b>כז,כה</b> לִיט דִּיקַבֵּיל שֻׁחְדָּא לְמִקְטַל
נְפַשׁ דַּם זַכַּאי וְיֵימַר כָּל עַמָּא אָמֵן.&nbsp; {ס}</p>

<p><b>כז,כו</b> לִיט דְּלָא יְקַיֵּים יָת פִּתְגָמֵי
אוֹרָיְתָא הָדָא לְמֶעֱבַד יָתְהוֹן וְיֵימַר כָּל עַמָּא אָמֵן.&nbsp; {פ}</p>

<p><b>כח,א</b> וִיהֵי אִם קַבָּלָא תְקַבֵּיל לְמֵימְרָא
דַּייָ אֱלָהָךְ לְמִטַּר לְמֶעֱבַד יָת כָּל פִּקּוֹדוֹהִי דַּאֲנָא מְפַקֵּיד
לָךְ יוֹמָא דֵין וְיִתְּנִנָּךְ יְיָ אֱלָהָךְ עִלַּאי עַל כָּל עַמְמֵי
אַרְעָא.&nbsp; <b>כח,ב</b> וְיֵיתוֹן עֲלָךְ כָּל בִּרְכָתָא הָאִלֵּין וְיִדְבְּקוּנָּךְ:&nbsp;
אֲרֵי תְקַבֵּיל לְמֵימְרָא דַּייָ אֱלָהָךְ.&nbsp; <b>כח,ג</b> בְּרִיךְ אַתְּ בְּקַרְתָּא
וּבְרִיךְ אַתְּ בְּחַקְלָא.&nbsp; <b>כח,ד</b> בְּרִיךְ וַלְדָּא דִּמְעָךְ
וְאִבָּא דְּאַרְעָךְ וּוַלְדָּא דִּבְעִירָךְ בַּקְרֵי תוֹרָךְ וְעֶדְרֵי
עָנָךְ.&nbsp; <b>כח,ה</b> בְּרִיךְ סַלָּךְ וְאָצוּתָךְ.&nbsp; <b>כח,ו</b> בְּרִיךְ
אַתְּ בְּמֵיעֲלָךְ וּבְרִיךְ אַתְּ בְּמִפְּקָךְ.&nbsp; <b>כח,ז</b> יִתֵּין
יְיָ יָת בַּעֲלֵי דְּבָבָךְ דְּקָיְמִין עֲלָךְ תְּבִירִין קֳדָמָךְ:&nbsp; בְּאוֹרְחָא
חֲדָא יִפְּקוּן לְוָתָךְ וּבִשְׁבַע אוֹרְחָן יִעְרְקוּן מִן קֳדָמָךְ.&nbsp; <b>כח,ח</b>
יְפַקֵּיד יְיָ לָךְ יָת בִּרְכָן בְּאוֹצְרָךְ וּבְכָל אוֹשָׁטוּת יְדָךְ
וִיבָרְכִנָּךְ בְּאַרְעָא דַּייָ אֱלָהָךְ יָהֵיב לָךְ.&nbsp; <b>כח,ט</b> יְקִימִנָּךְ
יְיָ קֳדָמוֹהִי לְעַם קַדִּישׁ כְּמָא דְּקַיֵּים לָךְ:&nbsp; אֲרֵי תִטַּר יָת
פִּקּוֹדַיָּא דַּייָ אֱלָהָךְ וּתְהָךְ בְּאוֹרְחָן דְּתָקְנָן קֳדָמוֹהִי.&nbsp;
<b>כח,י</b> וְיִחְזוֹן כָּל עַמְמֵי אַרְעָא אֲרֵי שְׁמָא דַּייָ אִתְקְרִי
עֲלָךְ וְיִדְחֲלוּן מִנָּךְ.&nbsp; <b>כח,יא</b> וְיוֹתְרִנָּךְ יְיָ לְטָבָא
בְּוַלְדָּא דִּמְעָךְ וּבְוַלְדָּא דִּבְעִירָךְ וּבְאִבָּא דְּאַרְעָךְ עַל
אַרְעָא דְּקַיֵּים יְיָ לַאֲבָהָתָךְ לְמִתַּן לָךְ.&nbsp; <b>כח,יב</b> יִפְתַּח
יְיָ לָךְ יָת אוֹצְרֵיהּ טָבָא יָת שְׁמַיָּא לְמִתַּן מְטַר אַרְעָךְ
בְּעִדָּנֵיהּ וּלְבָרָכָא יָת כָּל עוּבָדֵי יְדָךְ וְתוֹזֵיף לְעַמְמִין
סַגִּיאִין וְאַתְּ לָא תְזִיף.&nbsp; <b>כח,יג</b> וְיִתְּנִנָּךְ יְיָ תַּקִּיף
וְלָא חַלָּשׁ וּתְהֵי בְּרַם לְעֵילָא וְלָא תְהֵי לְתַחְתָּא:&nbsp; אֲרֵי
תְקַבֵּיל לְפִקּוֹדַיָּא דַּייָ אֱלָהָךְ דַּאֲנָא מְפַקֵּיד לָךְ יוֹמָא דֵין
לְמִטַּר וּלְמֶעֱבַד.&nbsp; <b>כח,יד</b> וְלָא תִסְטוֹן מִכָּל פִּתְגָמַיָּא
דַּאֲנָא מְפַקֵּיד יָתְכוֹן יוֹמָא דֵין לְיַמִּינָא וְלִסְמָאלָא:&nbsp;
לִמְהָךְ בָּתַר טָעֲוָת עַמְמַיָּא לְמִפְלַחְהוֹן.&nbsp; {פ}</p>

<p><b>כח,טו</b> וִיהֵי אִם לָא תְקַבֵּיל לְמֵימְרָא
דַּייָ אֱלָהָךְ לְמִטַּר לְמֶעֱבַד יָת כָּל פִּקּוֹדוֹהִי וּקְיָמוֹהִי דַּאֲנָא
מְפַקֵּיד לָךְ יוֹמָא דֵין וְיֵיתוֹן עֲלָךְ כָּל לְוָטַיָּא הָאִלֵּין
וְיִדְבְּקוּנָּךְ.&nbsp; <b>כח,טז</b> לִיט אַתְּ בְּקַרְתָּא וְלִיט אַתְּ
בְּחַקְלָא.&nbsp; <b>כח,יז</b> לִיט סַלָּךְ וְאָצוּתָךְ.&nbsp; <b>כח,יח</b> לִיט
וַלְדָּא דִּמְעָךְ וְאִבָּא דְּאַרְעָךְ בַּקְרֵי תוֹרָךְ וְעֶדְרֵי
עָנָךְ.&nbsp; <b>כח,יט</b> לִיט אַתְּ בְּמֵיעֲלָךְ וְלִיט אַתְּ
בְּמִפְּקָךְ.&nbsp; <b>כח,כ</b> יְשַׁלַּח יְיָ בָּךְ יָת מְאֵירְתָא יָת
שִׁגֻּשְׁיָא וְיָת מַזּוֹפִיתָא בְּכָל אוֹשָׁטוּת יְדָךְ דְּתַעֲבֵיד עַד
דְּתִשְׁתֵּיצֵי וְעַד דְּתֵיבַד בִּפְרִיעַ מִן קֳדָם בִּישׁוּת עוּבָדָךְ
דִּשְׁבַקְתָּא דַּחְלְתִי.&nbsp; <b>כח,כא</b> יַדְבֵּיק יְיָ בָּךְ יָת מוֹתָא
עַד דִּישֵׁיצֵי יָתָךְ מֵעַל אַרְעָא דְּאַתְּ עָלֵיל לְתַמָּן לְמֵירְתַהּ.&nbsp;
<b>כח,כב</b> יִמְחֵינָךְ יְיָ בְּשַׁחַפְתָּא וּבְקַדַּחְתָּא וּבִדְלֵיקְתָא
וּבְחַרְחוּרָא וּבְחַרְבָּא וּבְשַׁדְפָנָא וּבְיַרְקָנָא וְיִרְדְּפוּנָּךְ עַד
דְּתֵיבַד.&nbsp; <b>כח,כג</b> וִיהוֹן שְׁמַיָּא דְּעִלָּוֵי רֵישָׁךְ חַסִּינִין
כִּנְחָשָׁא מִלְּאַחָתָא מִטְרָא וְאַרְעָא דִּתְחוֹתָךְ תַּקִּיפָא
כְּבַרְזְלָא מִלְּמֶעֱבַד פֵּירִין.&nbsp; <b>כח,כד</b> יִתֵּין יְיָ יָת מְטַר
אַרְעָךְ אַבְקָא וְעַפְרָא:&nbsp; מִן שְׁמַיָּא יֵיחוֹת עֲלָךְ עַד דְּתִשְׁתֵּיצֵי.&nbsp;
<b>כח,כה</b> יִתְּנִנָּךְ יְיָ תְּבִיר קֳדָם סָנְאָךְ בְּאוֹרְחָא חֲדָא
תִּפּוֹק לְוָתֵיהּ וּבִשְׁבַע אוֹרְחָן תִּעְרוֹק מִן קֳדָמוֹהִי וּתְהֵי
לִזְיָע לְכֹל מַלְכְוָת אַרְעָא.&nbsp; <b>כח,כו</b> וּתְהֵי נְבִילְתָךְ
מְשֻׁגְּרָא לְמֵיכַל לְכָל עוֹפָא דִּשְׁמַיָּא וְלִבְעִירָא דְּאַרְעָא וְלֵית
דְּמַנִּיד.&nbsp; <b>כח,כז</b> יִמְחֵינָךְ יְיָ בְּשִׁחְנָא דְּמִצְרַיִם
וּבִטְחוֹרִין וּבְגַרְבָּא וּבַחֲרַס יַבִּישׁ דְּלָא תִכּוֹל לְאִתַּסָּאָה.&nbsp;
<b>כח,כח</b> יִמְחֵינָךְ יְיָ בְּטַפְשׁוּתָא וּבְסַמְיוּתָא וּבְשַׁעְמְמוּת
לִבָּא.&nbsp; <b>כח,כט</b> וּתְהֵי מְמַשֵּׁישׁ בְּטֵיהֲרָא כְּמָא דִּימַשֵּׁישׁ
עֲוִירָא בְּקַבְלָא וְלָא תַצְלַח יָת אוֹרְחָתָךְ וּתְהֵי בְּרַם עֲשִׁיק
וַאֲנִיס כָּל יוֹמַיָּא וְלֵית דְּפָרִיק.&nbsp; <b>כח,ל</b> אִתְּתָא תֵּירוֹס
וּגְבַר אָחֳרָן יִשְׁכְּבִנַּהּ בֵּיתָא תִבְנֵי וְלָא תִתֵּיב בֵּיהּ כַּרְמָא
תִצּוּב וְלָא תַחֲלִנֵּיהּ.&nbsp; <b>כח,לא</b> תּוֹרָךְ יְהֵי נְכִיס לְעֵינָךְ
וְלָא תֵיכוֹל מִנֵּיהּ חֲמָרָךְ יְהֵי אֲנִיס מִן קֳדָמָךְ וְלָא יְתוּב לָךְ
עָנָךְ מְסִירָן לְבַעֲלֵי דְּבָבָךְ וְלֵית לָךְ פָּרִיק.&nbsp; <b>כח,לב</b> בְּנָךְ
וּבְנָתָךְ מְסִירִין לְעַם אָחֳרָן וְעֵינָךְ חָזְיָן וִיסוּפָן בִּגְלַלְהוֹן
כָּל יוֹמָא וְלֵית חֵילָא בִּידָךְ.&nbsp; <b>כח,לג</b> אִבָּא דְּאַרְעָךְ
וְכָל לֵיאוּתָךְ יֵיכוֹל עַם דְּלָא יְדַעְתָּא וּתְהֵי בְּרַם עֲשִׁיק
וּרְעִיעַ כָּל יוֹמַיָּא.&nbsp; <b>כח,לד</b> וּתְהֵי מִשְׁתַּטֵּי מֵחֵיזוּ עֵינָךְ
דִּתְהֵי חָזֵי.&nbsp; <b>כח,לה</b> יִמְחֵינָךְ יְיָ בְּשִׁחְנָא בִּישָׁא עַל
רְכֻבִּין וְעַל שָׁקָן דְּלָא תִכּוֹל לְאִתַּסָּאָה מִפַּרְסַת רַגְלָךְ וְעַד
מוֹחָךְ.&nbsp; <b>כח,לו</b> יַגְלֵי יְיָ יָתָךְ וְיָת מַלְכָּךְ דִּתְקִים
עֲלָךְ לְעַם דְּלָא יְדַעְתָּא אַתְּ וַאֲבָהָתָךְ וְתִפְלַח תַּמָּן לְעַמְמַיָּא
פָּלְחֵי טָעֲוָתָא אָעָא וְאַבְנָא.&nbsp; <b>כח,לז</b> וּתְהֵי לְצָדוּ לִמְתָל
וּלְשׁוֹעִי בְּכֹל עַמְמַיָּא דִּידַבְּרִנָּךְ יְיָ לְתַמָּן.&nbsp; <b>כח,לח</b>
בַּר זְרַע סַגִּי תַּפֵּיק לְחַקְלָא וּזְעֵיר תִּכְנוֹשׁ אֲרֵי יַחְסְלִנֵּיהּ
גּוֹבָא.&nbsp; <b>כח,לט</b> כַּרְמִין תִּצּוּב וְתִפְלַח וַחֲמַר לָא תִשְׁתֵּי
וְלָא תִכְנוֹשׁ אֲרֵי תֵיכְלִנֵּיהּ תּוֹלַעְתָּא.&nbsp; <b>כח,מ</b> זֵיתִין
יְהוֹן לָךְ בְּכָל תְּחוּמָךְ וּמִשְׁחָא לָא תְסוּךְ אֲרֵי יִתְּרָן זֵיתָךְ.&nbsp;
<b>כח,מא</b> בְּנִין וּבְנָן תְּלִיד וְלָא יְהוֹן לָךְ אֲרֵי יְהָכוּן
בְּשִׁבְיָא.&nbsp; <b>כח,מב</b> כָּל אִילָנָךְ וְאִבָּא דְּאַרְעָךְ יַחְסְנִנֵּיהּ
סַקָּאָה.&nbsp; <b>כח,מג</b> תּוֹתַב עֲרַל דְּבֵינָךְ יְהֵי סָלֵיק עֵיל מִנָּךְ
לְעֵילָא לְעֵילָא וְאַתְּ תְּהֵי נָחֵית לְתַחְתָּא לְתַחְתָּא.&nbsp; <b>כח,מד</b>
הוּא יוֹזְפִנָּךְ וְאַתְּ לָא תוֹזְפִנֵּיהּ הוּא יְהֵי תַּקִּיף וְאַתְּ תְּהֵי
חַלָּשׁ.&nbsp; <b>כח,מה</b> וְיֵיתוֹן עֲלָךְ כָּל לְוָטַיָּא הָאִלֵּין
וְיִרְדְּפוּנָּךְ וְיִדְבְּקוּנָּךְ עַד דְּתִשְׁתֵּיצֵי:&nbsp; אֲרֵי לָא קַבֵּילְתָּא
לְמֵימְרָא דַּייָ אֱלָהָךְ לְמִטַּר פִּקּוֹדוֹהִי וּקְיָמוֹהִי דְּפַקְּדָךְ.&nbsp;
<b>כח,מו</b> וִיהוֹן בָּךְ לְאָת וּלְמוֹפָת וּבִבְנָךְ עַד עָלְמָא.&nbsp; <b>כח,מז</b>
חֲלָף דְּלָא פְלַחְתָּא קֳדָם יְיָ אֱלָהָךְ בְּחֶדְוָא וּבְשַׁפִּירוּת לִבָּא
מִסְּגֵי כּוֹלָא.&nbsp; <b>כח,מח</b> וְתִפְלַח יָת בַּעֲלֵי דְּבָבָךְ
דִּיגָרִנּוּן יְיָ בָּךְ בְּכַפְנָא וּבְצָהוּתָא וּבְעַרְטִלָּיוּתָא
וּבְחַסִּירוּת כּוֹלָא וְיִתֵּין נִיר דְּבַרְזֶל עַל צַוְרָךְ עַד דִּישֵׁיצֵי
יָתָךְ.&nbsp; <b>כח,מט</b> יַיְתֵי יְיָ עֲלָךְ עַם מֵרַחִיק מִסְּיָפֵי אַרְעָא
כְּמָא דְּמִשְׁתְּדֵי נִשְׁרָא:&nbsp; עַמָּא דְּלָא תִשְׁמַע לִישָׁנֵיהּ.&nbsp;
<b>כח,נ</b> עַם תַּקִּיף אַפִּין דְּלָא נָסֵיב אַפֵּי סָבָא וְעַל יָנְקָא לָא
מְרַחֵים.&nbsp; <b>כח,נא</b> וְיֵיכוֹל וַלְדָּא דִּבְעִירָךְ וְאִבָּא
דְּאַרְעָךְ עַד דְּתִשְׁתֵּיצֵי דְּלָא יַשְׁאַר לָךְ עֲבוּרָא חַמְרָא וּמִשְׁחָא
בַּקְרֵי תוֹרָךְ וְעֶדְרֵי עָנָךְ עַד דְּיוֹבֵיד יָתָךְ.&nbsp; <b>כח,נב</b> וִיעִיק
לָךְ בְּכָל קִרְוָךְ עַד דִּיכַבֵּישׁ שׁוּרָךְ רָמַיָּא וּכְּרִיכַיָּא דְּאַתְּ
רְחִיץ לְאִשְׁתֵּיזָבָא בְּהוֹן בְּכָל אַרְעָךְ וִיעִיק לָךְ בְּכָל קִרְוָךְ
בְּכָל אַרְעָךְ דִּיהַב יְיָ אֱלָהָךְ לָךְ.&nbsp; <b>כח,נג</b> וְתֵיכוֹל
וַלְדָּא דִּמְעָךְ בְּסַר בְּנָךְ וּבְנָתָךְ דִּיהַב לָךְ יְיָ אֱלָהָךְ
בִּצְיָרָא וּבְעָקְתָא דִּיעִיק לָךְ סָנְאָךְ.&nbsp; <b>כח,נד</b> גֻּבְרָא
דְּרַכִּיךְ בָּךְ וְדִמְפֻנַּק לַחְדָּא תִּבְאַשׁ עֵינֵיהּ בַּאֲחוּהִי
וּבְאִתַּת קְיָמֵיהּ וּבִשְׁאָר בְּנוֹהִי דְּיַשְׁאַר.&nbsp; <b>כח,נה</b> מִלְּמִתַּן
לְחַד מִנְּהוֹן מִבְּסַר בְּנוֹהִי דְּיֵיכוֹל מִדְּלָא אִשְׁתְּאַר לֵיהּ
כּוֹלָא בִּצְיָרָא וּבְעָקְתָא דִּיעִיק לָךְ סָנְאָךְ בְּכָל קִרְוָךְ.&nbsp; <b>כח,נו</b>
דְּרַכִּיכָא בָךְ וְדִמְפֻנְּקָא דְּלָא נַסִּיאַת פַּרְסַת רַגְלַהּ לְאַחָתָא
עַל אַרְעָא מִמְּפֻנְּקוּ וּמֵרַכִּיכוּ תִּבְאַשׁ עֵינַהּ בִּגְבַר קְיָמַהּ
וּבִבְרַהּ וּבִבְרַתַּהּ.&nbsp; <b>כח,נז</b> וּבִזְעֵיר בְּנַהָא דְּיִפְּקוּן
מִנַּהּ וּבִבְנַהָא דִּתְלִיד אֲרֵי תֵיכְלִנּוּן בְּחַסִּירוּת כּוֹלָא
בְּסִתְרָא בִּצְיָרָא וּבְעָקְתָא דִּיעִיק לָךְ סָנְאָךְ בְּקִרְוָךְ.&nbsp; <b>כח,נח</b>
אִם לָא תִטַּר לְמֶעֱבַד יָת כָּל פִּתְגָמֵי אוֹרָיְתָא הָדָא דִּכְתִיבִין
בְּסִפְרָא הָדֵין:&nbsp; לְמִדְחַל יָת שְׁמָא יַקִּירָא וּדְחִילָא הָדֵין יָת
יְיָ אֱלָהָךְ.&nbsp; <b>כח,נט</b> וְיַפְרֵישׁ יְיָ יָת מַחָתָךְ וְיָת מַחָת
בְּנָךְ:&nbsp; מַחָן רַבְרְבָן וּמְהֵימְנָן וּמַכְתָּשִׁין בִּישִׁין
וּמְהֵימְנִין.&nbsp; <b>כח,ס</b> וְיָתִיב בָּךְ יָת כָּל מַכְתָּשֵׁי מִצְרַיִם
דִּדְחֵילְתָּא מִן קֳדָמֵיהוֹן וְיִדְבְּקוּן בָּךְ.&nbsp; <b>כח,סא</b> אַף
כָּל מְרַע וְכָל מַחָא דְּלָא כְתִיבִין בִּסְפַר אוֹרָיְתָא הָדָא יַיְתֵינוּן
יְיָ עֲלָךְ עַד דְּתִשְׁתֵּיצֵי.&nbsp; <b>כח,סב</b> וְתִשְׁתְּאַרוּן בְּעַם
זְעֵיר חֲלָף דַּהֲוֵיתוֹן כְּכוֹכְבֵי שְׁמַיָּא לִסְגֵּי:&nbsp; אֲרֵי לָא
קַבֵּילְתָּא לְמֵימְרָא דַּייָ אֱלָהָךְ.&nbsp; <b>כח,סג</b> וִיהֵי כְּמָא
דַּחְדִּי יְיָ עֲלֵיכוֹן לְאֵיטָבָא לְכוֹן וּלְאַסְגָּאָה יָתְכוֹן כֵּין יִחְדֵּי
יְיָ עֲלֵיכוֹן לְאוֹבָדָא יָתְכוֹן וּלְשֵׁיצָאָה יָתְכוֹן וְתִטַּלְטְלוּן
מֵעַל אַרְעָא דְּאַתְּ עָלֵיל לְתַמָּן לְמֵירְתַהּ.&nbsp; <b>כח,סד</b> וִיבַדְּרִנָּךְ
יְיָ בְּכָל עַמְמַיָּא מִסְּיָפֵי אַרְעָא וְעַד סְיָפֵי אַרְעָא וְתִפְלַח תַּמָּן
לְעַמְמַיָּא פָּלְחֵי טָעֲוָתָא דְּלָא יְדַעְתָּא אַתְּ וַאֲבָהָתָךְ אָעָא
וְאַבְנָא.&nbsp; <b>כח,סה</b> וּבְעַמְמַיָּא הָאִנּוּן לָא תְנוּחַ וְלָא יְהֵי
מְנָח לְפַרְסַת רַגְלָךְ וְיִתֵּין יְיָ לָךְ תַּמָּן לֵב דָּחוּל וְחַשְׁכוּת
עַיְנִין וּמַפְּחָן נְפַשׁ.&nbsp; <b>כח,סו</b> וִיהוֹן חַיָּךְ תְּלָן לָךְ
מִקֳּבֵיל וּתְהֵי תָּוַהּ בְּלֵילְיָא וּבִימָמָא וְלָא תְהֵימֵין בְּחַיָּךְ.&nbsp;
<b>כח,סז</b> בְּצַפְרָא תֵּימַר מַאן יִתֵּין רַמְשָׁא וּבְרַמְשָׁא תֵּימַר מַאן
יִתֵּין צַפְרָא מִתִּוְהַת לִבָּךְ דִּתְהֵי תָּוַהּ וּמֵחֵיזוּ עֵינָךְ דִּתְהֵי
חָזֵי.&nbsp; <b>כח,סח</b> וְיָתִיבִנָּךְ יְיָ לְמִצְרַיִם בִּסְפִינָן
בְּאוֹרְחָא דַּאֲמַרִית לָךְ לָא תוֹסֵיף עוֹד לְמִחְזַהּ וְתִזְדַּבְּנוּן
תַּמָּן לְבַעֲלֵי דְּבָבֵיכוֹן לְעַבְדִּין וּלְאַמְהָן וְלֵית דְּקָנֵי.&nbsp;
{ס}</p>

<p><b>כח,סט</b> אִלֵּין פִּתְגָמֵי קְיָמָא דְּפַקֵּיד
יְיָ יָת מֹשֶׁה לְמִגְזַר עִם בְּנֵי יִשְׂרָאֵל בְּאַרְעָא דְּמוֹאָב:&nbsp;
בָּר מִקְּיָמָא דִּגְזַר עִמְּהוֹן בְּחוֹרֵב.&nbsp; {פ}</p>

<p><b>כט,א</b> וּקְרָא מֹשֶׁה לְכָל יִשְׂרָאֵל וַאֲמַר
לְהוֹן:&nbsp; אַתּוּן חֲזֵיתוֹן יָת כָּל דַּעֲבַד יְיָ לְעֵינֵיכוֹן בְּאַרְעָא
דְּמִצְרַיִם לְפַרְעֹה וּלְכָל עַבְדּוֹהִי וּלְכָל אַרְעֵיהּ.&nbsp; <b>כט,ב</b>
נִסִּין רַבְרְבָן דַּחֲזַאָה עֵינָךְ אָתַיָּא וּמוֹפְתַיָּא רַבְרְבַיָּא
הָאִנּוּן.&nbsp; <b>כט,ג</b> וְלָא יְהַב יְיָ לְכוֹן לִבָּא לְמִדַּע וְעַיְנִין
לְמִחְזֵי וְאֻדְנִין לְמִשְׁמַע עַד יוֹמָא הָדֵין.&nbsp; <b>כט,ד</b> וְדַבַּרִית
יָתְכוֹן אַרְבְּעִין שְׁנִין בְּמַדְבְּרָא לָא בְלִיאַת כְּסוּתְכוֹן מִנְּכוֹן
וּמְסָנָךְ לָא עֲדוֹ מֵעַל רַגְלָךְ.&nbsp; <b>כט,ה</b> לַחְמָא לָא אֲכַלְתּוּן וַחֲמַר
חֲדַת וְעַתִּיק לָא שְׁתֵיתוֹן בְּדִיל דְּתִדְּעוּן אֲרֵי אֲנָא יְיָ אֱלָהֲכוֹן.&nbsp;
<b>כט,ו</b> וַאֲתֵיתוֹן לְאַתְרָא הָדֵין וּנְפַק סִיחוֹן מַלְכָּא דְּחֶשְׁבּוֹן
וְעוֹג מַלְכָּא דְּמַתְנַן לְקַדָּמוּתַנָא לְאָגָחָא קְרָבָא
וּמְחֵינָנּוּן.&nbsp; <b>כט,ז</b> וּנְסֵיבְנָא יָת אֲרַעְהוֹן וִיהַבְנַהּ לְאַחְסָנָא
לְשֵׁיבַט רְאוּבֵן וּלְשֵׁיבַט גָּד וּלְפַלְגוּת שִׁבְטָא דִּמְנַשֶּׁה.&nbsp; <b>כט,ח</b>
וְתִטְּרוּן יָת פִּתְגָמֵי קְיָמָא הָדֵין וְתַעְבְּדוּן יָתְהוֹן בְּדִיל
דְּתַצְלְחוּן יָת כָּל דְּתַעְבְּדוּן.&nbsp; {פ}</p>

<p><b>כט,ט</b> אַתּוּן קָיְמִין יוֹמָא דֵין כֻּלְּכוֹן
קֳדָם יְיָ אֱלָהָכוֹן:&nbsp; רֵישֵׁיכוֹן שִׁבְטֵיכוֹן סָבֵיכוֹן וְסָרְכֵיכוֹן
כֹּל אֲנָשׁ יִשְׂרָאֵל.&nbsp; <b>כט,י</b> טַפְלְכוֹן נְשֵׁיכוֹן וְגִיּוֹרָךְ
דִּבְגוֹ מַשְׁרִיתָךְ:&nbsp; מִלָּקֵיט אָעָךְ עַד מָלֵי מַיָּךְ.&nbsp; <b>כט,יא</b>
לְאַעָלוּתָךְ בִּקְיָמָא דַּייָ אֱלָהָךְ וּבְמוֹמָתֵיהּ:&nbsp; דַּייָ אֱלָהָךְ
גָּזַר עִמָּךְ יוֹמָא דֵין.&nbsp; <b>כט,יב</b> בְּדִיל לְקַיָּמָא יָתָךְ יוֹמָא
דֵין קֳדָמוֹהִי לְעַם וְהוּא יִהְוֵי לָךְ לֶאֱלָהּ כְּמָא דְּמַלֵּיל לָךְ
וּכְמָא דְּקַיֵּים לַאֲבָהָתָךְ לְאַבְרָהָם לְיִצְחָק וּלְיַעֲקוֹב.&nbsp; <b>כט,יג</b>
וְלָא עִמְּכוֹן בִּלְחוֹדֵיכוֹן אֲנָא גָּזַר יָת קְיָמָא הָדֵין וְיָת מוֹמָתָא
הָדָא.&nbsp; <b>כט,יד</b> אֲרֵי יָת מַאן דְּאִיתוֹהִי הָכָא עִמַּנָא קָאֵים
יוֹמָא דֵין קֳדָם יְיָ אֱלָהַנָא וְיָת מַאן דְּלָיְתוֹהִי הָכָא עִמַּנָא
יוֹמָא דֵין.&nbsp; <b>כט,טו</b> אֲרֵי אַתּוּן יְדַעְתּוּן יָת דִּיתֵיבְנָא
בְּאַרְעָא דְּמִצְרָיִם וְיָת דַּעֲבַרְנָא בֵּינֵי עַמְמַיָּא
דַּעֲבַרְתּוּן.&nbsp; <b>כט,טז</b> וַחֲזֵיתוֹן יָת שִׁקּוּצֵיהוֹן וְיָת
טָעֲוָתְהוֹן אָעָא וְאַבְנָא כַּסְפָּא וְדַהְבָּא דְּעִמְּהוֹן.&nbsp; <b>כט,יז</b>
דִּלְמָא אִית בְּכוֹן גְּבַר אוֹ אִתָּא אוֹ זַרְעִי אוֹ שִׁבְטָא דְּלִבֵּיהּ
פְּנִי יוֹמָא דֵין מִדַּחְלְתָא דַּייָ אֱלָהַנָא לִמְהָךְ לְמִפְלַח יָת טָעֲוָת
עַמְמַיָּא הָאִנּוּן:&nbsp; דִּלְמָא אִית בְּכוֹן גְּבַר מְהַרְהֵיר חֲטִין אוֹ
זָדוֹן.&nbsp; <b>כט,יח</b> וִיהֵי בְּמִשְׁמְּעֵיהּ יָת פִּתְגָמֵי מוֹמָתָא
הָדָא וִיחַשֵּׁיב בְּלִבֵּיהּ לְמֵימַר שְׁלָמָא יְהֵי לִי אֲרֵי בְּהַרְהוּר
לִבִּי אֲנָא אָזֵיל:&nbsp; בְּדִיל לְאוֹסָפָא לֵיהּ חֲטָאֵי שָׁלוּתָא עַל
זֵידָנוּתָא.&nbsp; <b>כט,יט</b> לָא יֵיבֵי יְיָ לְמִשְׁבַּק לֵיהּ אֲרֵי בְּכֵין
יִתְקַף רֻגְזָא דַּייָ וְחִמְתֵּיהּ בְּגֻבְרָא הַהוּא וְיִדְבְּקוּן בֵּיהּ כָּל
לְוָטַיָּא דִּכְתִיבִין בְּסִפְרָא הָדֵין וְיִמְחֵי יְיָ יָת שְׁמֵיהּ מִתְּחוֹת
שְׁמַיָּא.&nbsp; <b>כט,כ</b> וְיַפְרְשִׁנֵּיהּ יְיָ לְבִישָׁא מִכֹּל
שִׁבְטַיָּא דְּיִשְׂרָאֵל כְּכֹל לְוָטֵי קְיָמָא דִּכְתִיבִין בִּסְפַר
אוֹרָיְתָא הָדֵין.&nbsp; <b>כט,כא</b> וְיֵימַר דָּרָא בָּתְרָאָה בְּנֵיכוֹן
דִּיקוּמוּן מִבָּתְרֵיכוֹן וּבַר עַמְמִין דְּיֵיתֵי מֵאֲרַע רַחִיקָא
וְיִחְזוֹן יָת מַחָתָהּ דְּאַרְעָא הַהִיא וְיָת מַרְעַהָא דְּאַמְרַע יְיָ
בַּהּ.&nbsp; <b>כט,כב</b> גֻּפְרֵיתָא וּמִלְחָא תְּהֵי יָקְדָא כָל אַרְעָה לָא
תִזְדְּרַע וְלָא תְצַמַּח וְלָא יִסַּק בַּהּ כָּל עֵיסֶב:&nbsp; כַּהֲפֵיכְתָא
דִּסְדוֹם וַעֲמוֹרָה אַדְמָה וּצְבוֹיִים דַּהֲפַךְ יְיָ בְּרֻגְזֵיהּ
וּבְחִמְתֵּיהּ.&nbsp; <b>כט,כג</b> וְיֵימְרוּן כָּל עַמְמַיָּא עַל מָא עֲבַד
יְיָ כְּדֵין לְאַרְעָא הָדָא מָא תְּקוֹף רֻגְזָא רַבָּא הָדֵין.&nbsp; <b>כט,כד</b>
וְיֵימְרוּן עַל דִּשְׁבַקוּ יָת קְיָמָא דַּייָ אֱלָהָא דַּאֲבָהָתְהוֹן:&nbsp;
דִּגְזַר עִמְּהוֹן בְּאַפָּקוּתֵיהּ יָתְהוֹן מֵאַרְעָא דְּמִצְרָיִם.&nbsp; <b>כט,כה</b>
וַאֲזַלוּ וּפְלַחוּ לְטָעֲוָת עַמְמַיָּא וּסְגִידוּ לְהוֹן:&nbsp; דַּחְלָן
דְּלָא יְדַעוּנִין וְלָא אוֹטִיבָא לְהוֹן.&nbsp; <b>כט,כו</b> וּתְקֵיף רֻגְזָא
דַּייָ בְּאַרְעָא הַהִיא לְאֵיתָאָה עֲלַהּ יָת כָּל לְוָטַיָּא דִּכְתִיבִין בְּסִפְרָא
הָדֵין.&nbsp; <b>כט,כז</b> וְטַלְטֵילִנּוּן יְיָ מֵעַל אֲרַעְהוֹן בִּרְגַז
וּבִחְמָא וּבִתְקוֹף רַב וְאַגְלִינוּן לַאֲרַע אֻחְרִי כְּיוֹמָא הָדֵין.&nbsp;
<b>כט,כח</b> דְּמִטַּמְרָן קֳדָם יְיָ אֱלָהַנָא וּדְגַלְיָן לַנָא וְלִבְנַנָא
עַד עָלְמָא לְמֶעֱבַד יָת כָּל פִּתְגָמֵי אוֹרָיְתָא הָדָא.&nbsp; {ס}</p>

<p><b>ל,א</b> וִיהֵי אֲרֵי יֵיתוֹן עֲלָךְ כָּל
פִּתְגָמַיָּא הָאִלֵּין בִּרְכָן וּלְוָטִין דִּיהַבִית קֳדָמָךְ וְתָתִיב
לְלִבָּךְ בְּכָל עַמְמַיָּא דְּאַגְלְיָךְ יְיָ אֱלָהָךְ לְתַמָּן.&nbsp; <b>ל,ב</b>
וּתְתוּב לְדַחְלְתָא דַּייָ אֱלָהָךְ וּתְקַבֵּיל לְמֵימְרֵיהּ כְּכֹל דַּאֲנָא
מְפַקֵּיד לָךְ יוֹמָא דֵין:&nbsp; אַתְּ וּבְנָךְ בְּכָל לִבָּךְ וּבְכָל
נַפְשָׁךְ.&nbsp; <b>ל,ג</b> וְיָתִיב יְיָ אֱלָהָךְ יָת שָׁבֵי גָּלְוָתָךְ
וִירַחֵים עֲלָךְ וִיתוּב וְיִכְנְשִׁנָּךְ מִכָּל עַמְמַיָּא דְּבַדְּרָךְ יְיָ
אֱלָהָךְ לְתַמָּן.&nbsp; <b>ל,ד</b> אִם יִהוֹן גָּלְוָתָךְ בִּסְיָפֵי שְׁמַיָּא
מִתַּמָּן יִכְנְשִׁנָּךְ יְיָ אֱלָהָךְ וּמִתַּמָּן יְקָרְבִנָּךְ.&nbsp; <b>ל,ה</b>
וְיַעֵילִנָּךְ יְיָ אֱלָהָךְ לְאַרְעָא דִּירִיתוּ אֲבָהָתָךְ וְתֵירְתַהּ וְיוֹטֵיב
לָךְ וְיַסְגֵּינָךְ מֵאֲבָהָתָךְ.&nbsp; <b>ל,ו</b> וְיַעְדֵּי יְיָ אֱלָהָךְ יָת
טַפְשׁוּת לִבָּךְ וְיָת טַפְשׁוּת לִבָּא דִּבְנָךְ:&nbsp; לְמִרְחַם יָת יְיָ
אֱלָהָךְ בְּכָל לִבָּךְ וּבְכָל נַפְשָׁךְ בְּדִיל חַיָּךְ.&nbsp; <b>ל,ז</b> וְיִתֵּין
יְיָ אֱלָהָךְ יָת כָּל לְוָטַיָּא הָאִלֵּין עַל בַּעֲלֵי דְּבָבָךְ וְעַל
סָנְאָךְ דְּרַדְפוּךְ.&nbsp; <b>ל,ח</b> וְאַתְּ תְּתוּב וּתְקַבֵּיל לְמֵימְרָא
דַּייָ וְתַעֲבֵיד יָת כָּל פִּקּוֹדוֹהִי דַּאֲנָא מְפַקֵּיד לָךְ יוֹמָא
דֵין.&nbsp; <b>ל,ט</b> וְיוֹתְרִנָּךְ יְיָ אֱלָהָךְ בְּכֹל עוּבָדֵי יְדָךְ בְּוַלְדָּא
דִּמְעָךְ וּבְוַלְדָּא דִּבְעִירָךְ וּבְאִבָּא דְּאַרְעָךְ לְטָבָא:&nbsp; אֲרֵי
יְתוּב יְיָ לְמִחְדֵּי עֲלָךְ לְטָב כְּמָא דַּחְדִּי עַל אֲבָהָתָךְ.&nbsp; <b>ל,י</b>
אֲרֵי תְקַבֵּיל לְמֵימְרָא דַּייָ אֱלָהָךְ לְמִטַּר פִּקּוֹדוֹהִי וּקְיָמוֹהִי
דִּכְתִיבִין בִּסְפַר אוֹרָיְתָא הָדֵין:&nbsp; אֲרֵי תְתוּב לְדַחְלְתָא דַּייָ
אֱלָהָךְ בְּכָל לִבָּךְ וּבְכָל נַפְשָׁךְ.&nbsp; {ס}</p>

<p><b>ל,יא</b> אֲרֵי תַּפְקֵידְתָּא הָדָא דַּאֲנָא
מְפַקֵּיד לָךְ יוֹמָא דֵין לָא מְפָרְשָׁא הִיא מִנָּךְ וְלָא רַחִיקָא
הִיא.&nbsp; <b>ל,יב</b> לָא בִשְׁמַיָּא הִיא:&nbsp; לְמֵימַר מַאן יִסַּק לַנָא
לִשְׁמַיָּא וְיִסְּבַהּ לַנָא וְיַשְׁמְעִנַּנָא יָתַהּ וְנַעְבְּדִנַּהּ.&nbsp; <b>ל,יג</b>
וְלָא מֵעִבְרָא לְיַמָּא הִיא:&nbsp; לְמֵימַר מַאן יִעְבַּר לַנָא לְעֵיבֶר
יַמָּא וְיִסְּבַהּ לַנָא וְיַשְׁמְעִנַּנָא יָתַהּ וְנַעְבְּדִנַּהּ.&nbsp; <b>ל,יד</b>
אֲרֵי קָרִיב לָךְ פִּתְגָמָא לַחְדָּא:&nbsp; בְּפֻמָּךְ וּבְלִבָּךְ
לְמִעְבְּדֵיהּ.&nbsp; {ס}</p>

<p><b>ל,טו</b> חֲזִי דִּיהַבִית קֳדָמָךְ יוֹמָא דֵין יָת
חַיֵּי וְיָת טָבְתָא וְיָת מוֹתָא וְיָת בִּשְׁתָּא.&nbsp; <b>ל,טז</b> דַּאֲנָא
מְפַקֵּיד לָךְ יוֹמָא דֵין לְמִרְחַם יָת יְיָ אֱלָהָךְ לִמְהָךְ בְּאוֹרְחָן
דְּתָקְנָן קֳדָמוֹהִי וּלְמִטַּר פִּקּוֹדוֹהִי וּקְיָמוֹהִי וְדִינוֹהִי
וְתֵיחֵי וְתִסְגֵּי וִיבָרְכִנָּךְ יְיָ אֱלָהָךְ בְּאַרְעָא דְּאַתְּ עָלֵיל
לְתַמָּן לְמֵירְתַהּ.&nbsp; <b>ל,יז</b> וְאִם יִתְפְּנֵי לִבָּךְ וְלָא
תְקַבֵּיל וְתִטְעֵי וְתִסְגּוֹד לְטָעֲוָת עַמְמַיָּא וְתִפְלְחִנִּין.&nbsp; <b>ל,יח</b>
חַוִּיתִי לְכוֹן יוֹמָא דֵין אֲרֵי מֵיבַד תֵּיבְדוּן:&nbsp; לָא תֵירְכוּן
יוֹמִין עַל אַרְעָא דְּאַתְּ עָבַר יָת יַרְדְּנָא לְמֵיעַל לְתַמָּן
לְמֵירְתַהּ.&nbsp; <b>ל,יט</b> אַסְהֵידִית בְּכוֹן יוֹמָא דֵין יָת שְׁמַיָּא
וְיָת אַרְעָא חַיֵּי וּמוֹתָא יְהַבִית קֳדָמָךְ בִּרְכָן וּלְוָטִין
וְתִתְרְעֵי בְּחַיֵּי בְּדִיל דְּתֵיחֵי אַתְּ וּבְנָךְ.&nbsp; <b>ל,כ</b> לְמִרְחַם
יָת יְיָ אֱלָהָךְ לְקַבָּלָא לְמֵימְרֵיהּ וּלְאִתְקָרָבָא לְדַחְלְתֵיהּ:&nbsp;
אֲרֵי הוּא חַיָּךְ וְאוֹרָכוּת יוֹמָךְ לְמִתַּב עַל אַרְעָא דְּקַיֵּים יְיָ
לַאֲבָהָתָךְ לְאַבְרָהָם לְיִצְחָק וּלְיַעֲקוֹב לְמִתַּן לְהוֹן.&nbsp; {פ}</p>

<p><b>לא,א</b> וַאֲזַל מֹשֶׁה וּמַלֵּיל יָת
פִּתְגָמַיָּא הָאִלֵּין עִם כָּל יִשְׂרָאֵל.&nbsp; <b>לא,ב</b> וַאֲמַר לְהוֹן
בַּר מְאָה וְעַסְרִין שְׁנִין אֲנָא יוֹמָא דֵין לֵית אֲנָא יָכֵיל עוֹד לְמִפַּק
וּלְמֵיעַל וַייָ אֲמַר לִי לָא תִעְבַּר יָת יַרְדְּנָא הָדֵין.&nbsp; <b>לא,ג</b>
יְיָ אֱלָהָךְ הוּא עָבַר קֳדָמָךְ הוּא יְשֵׁיצֵי יָת עַמְמַיָּא הָאִלֵּין מִן
קֳדָמָךְ וְתֵירְתִנּוּן יְהוֹשׁוּעַ הוּא עָבַר קֳדָמָךְ כְּמָא דְּמַלֵּיל
יְיָ.&nbsp; <b>לא,ד</b> וְיַעֲבֵיד יְיָ לְהוֹן כְּמָא דַּעֲבַד לְסִיחוֹן וּלְעוֹג
מַלְכֵי אֱמוֹרָאָה וְלַאֲרַעְהוֹן דְּשֵׁיצֵי יָתְהוֹן.&nbsp; <b>לא,ה</b> וְיִמְסְרִנּוּן
יְיָ קֳדָמֵיכוֹן וְתַעְבְּדוּן לְהוֹן כְּכָל תַּפְקֵידְתָּא דְּפַקֵּידִית יָתְכוֹן.&nbsp;
<b>לא,ו</b> תְּקַפוּ וְעֵילַמוּ לָא תִדְחֲלוּן וְלָא תִתַּבְרוּן מִן קֳדָמֵיהוֹן:&nbsp;
אֲרֵי יְיָ אֱלָהָךְ מֵימְרֵיהּ מְדַבַּר קֳדָמָךְ לָא יִשְׁבְּקִנָּךְ וְלָא
יְרַחֲקִנָּךְ.&nbsp; {ס}</p>

<p><b>לא,ז</b> וּקְרָא מֹשֶׁה לִיהוֹשׁוּעַ וַאֲמַר לֵיהּ
לְעֵינֵי כָל יִשְׂרָאֵל תְּקַף וְעֵילַם אֲרֵי אַתְּ תֵיעוֹל עִם עַמָּא הָדֵין
לְאַרְעָא דְּקַיֵּים יְיָ לַאֲבָהָתְהוֹן לְמִתַּן לְהוֹן וְאַתְּ
תַּחְסְנִנַּהּ לְהוֹן.&nbsp; <b>לא,ח</b> וַייָ הוּא מְדַבַּר קֳדָמָךְ
מֵימְרֵיהּ יְהֵי בְסַעֲדָךְ לָא יִשְׁבְּקִנָּךְ וְלָא יְרַחֲקִנָּךְ לָא
תִדְחַל וְלָא תִתְּבַר.&nbsp; <b>לא,ט</b> וּכְתַב מֹשֶׁה יָת אוֹרָיְתָא הָדָא
וְיַהְבַּהּ לְכָהֲנַיָּא בְּנֵי לֵוִי דְּנָטְלִין יָת אֲרוֹן קְיָמָא דַּייָ
וּלְכָל סָבֵי יִשְׂרָאֵל.&nbsp; <b>לא,י</b> וּפַקֵּיד מֹשֶׁה יָתְהוֹן
לְמֵימַר:&nbsp; מִסּוֹף שְׁבַע שְׁנִין בִּזְמָן שַׁתָּא דִּשְׁמִטְּתָא
בְּחַגָּא דִּמְטַלַּיָּא.&nbsp; <b>לא,יא</b> בְּמֵיתֵי כָל יִשְׂרָאֵל
לְאִתַּחְזָאָה קֳדָם יְיָ אֱלָהָךְ בְּאַתְרָא דְּיִתְרְעֵי:&nbsp; תִּקְרֵי יָת
אוֹרָיְתָא הָדָא קֳדָם כָּל יִשְׂרָאֵל וְתַשְׁמְעִנּוּן.&nbsp; <b>לא,יב</b> כְּנוֹשׁ
יָת עַמָּא גֻּבְרַיָּא וּנְשַׁיָּא וְטַפְלָא וְגְיּוֹרָךְ דִּבְקִרְוָךְ בְּדִיל
דְּיִשְׁמְעוּן וּבְדִיל דְּיֵילְפוּן וְיִדְחֲלוּן קֳדָם יְיָ אֱלָהֲכוֹן
וְיִטְּרוּן לְמֶעֱבַד יָת כָּל פִּתְגָמֵי אוֹרָיְתָא הָדָא.&nbsp; <b>לא,יג</b> וּבְנֵיהוֹן
דְּלָא יְדַעוּ יִשְׁמְעוּן וְיֵילְפוּן לְמִדְחַל קֳדָם יְיָ אֱלָהֲכוֹן:&nbsp;
כָּל יוֹמַיָּא דְּאַתּוּן קַיָּמִין עַל אַרְעָא דְּאַתּוּן עָבְרִין יָת
יַרְדְּנָא לְתַמָּן לְמֵירְתַהּ.&nbsp; {פ}</p>

<p><b>לא,יד</b> וַאֲמַר יְיָ לְמֹשֶׁה הָא קְרִיבוּ
יוֹמָךְ לִמְמָת קְרֵי יָת יְהוֹשׁוּעַ וְאִתְעַתַּדוּ בְּמַשְׁכַּן זִמְנָא
וַאֲפַקְּדִנֵּיהּ וַאֲזַל מֹשֶׁה וִיהוֹשׁוּעַ וְאִתְעַתַּדוּ בְּמַשְׁכַּן
זִמְנָא.&nbsp; <b>לא,טו</b> וְאִתְגְּלִי יְיָ בְּמַשְׁכְּנָא בְּעַמּוּדָא
דַּעֲנָנָא וְקָם עַמּוּדָא דַּעֲנָנָא עַל תְּרַע מַשְׁכְּנָא.&nbsp; <b>לא,טז</b>
וַאֲמַר יְיָ לְמֹשֶׁה הָא אַתְּ שָׁכֵיב עִם אֲבָהָתָךְ וִיקוּם עַמָּא הָדֵין
וְיִטְעֵי בָּתַר טָעֲוָת עַמְמֵי אַרְעָא דְּהוּא עָלֵיל לְתַמָּן בֵּינֵיהוֹן
וְיִשְׁבְּקוּן דַּחְלְתִי וִישַׁנּוֹן יָת קְיָמִי דִּגְזַרִית עִמְּהוֹן.&nbsp; <b>לא,יז</b>
וְיִתְקַף רֻגְזִי בְהוֹן בְּעִדָּנָא הַהוּא וַאֲרַחֵיקִנּוּן וַאֲסַלֵּיק
שְׁכִינְתִי מִנְּהוֹן וִיהוֹן לְמִבַּז וִיעָרְעָן יָתְהוֹן בִּישָׁן סַגִּיאָן
וְעָקָן וְיֵימַר בְּעִדָּנָא הַהוּא הֲלָא מִדְּלֵית שְׁכִינַת אֱלָהִי בֵּינַי
עָרְעַנִי בִּישָׁתָא הָאִלֵּין.&nbsp; <b>לא,יח</b> וַאֲנָא סַלָּקָא אֲסַלֵּיק
שְׁכִינְתִי מִנְּהוֹן בְּעִדָּנָא הַהוּא עַל כָּל בִּשְׁתָּא דַּעֲבַדוּ:&nbsp;
אֲרֵי אִתְפְּנִיאוּ בָּתַר טָעֲוָת עַמְמַיָּא.&nbsp; <b>לא,יט</b> וּכְעַן
כְּתוּבוּ לְכוֹן יָת תֻּשְׁבַּחְתָּא הָדָא וְאַלְּפַהּ לִבְנֵי יִשְׂרָאֵל
שַׁוְיַהּ בְּפֻמְּהוֹן:&nbsp; בְּדִיל דִּתְהֵי קֳדָמַי תֻּשְׁבַּחְתָּא הָדָא לְסָהִיד
בִּבְנֵי יִשְׂרָאֵל.&nbsp; <b>לא,כ</b> אֲרֵי אַעֵילִנּוּן לְאַרְעָא דְּקַיֵּימִית
לַאֲבָהָתְהוֹן עָבְדָא חֲלָב וּדְבַשׁ וְיֵיכְלוּן וְיִסְבְּעוּן וְיִתְפַּנְּקוּן
וְיִתְפְּנוֹן בָּתַר טָעֲוָת עַמְמַיָּא וְיִפְלְחוּן לְהוֹן וְיַרְגְּזוּן
קֳדָמַי וִישַׁנּוֹן יָת קְיָמִי.&nbsp; <b>לא,כא</b> וִיהֵי אֲרֵי יְעָרְעָן
יָתְהוֹן בִּישָׁן סַגִּיאָן וְעָקָן וְתָתִיב תֻּשְׁבַּחְתָּא הָדָא קֳדָמוֹהִי
לְסָהִיד אֲרֵי לָא תִתְנְשֵׁי מִפֹּם בְּנֵיהוֹן:&nbsp; אֲרֵי גְלֵי קֳדָמַי
יִצְרְהוֹן דְּאִנּוּן עָבְדִין יוֹמָא דֵין עַד לָא אַעֵילִנּוּן לְאַרְעָא
דְּקַיֵּימִית.&nbsp; <b>לא,כב</b> וּכְתַב מֹשֶׁה יָת תֻּשְׁבַּחְתָּא הָדָא בְּיוֹמָא
הַהוּא וְאַלְּפַהּ לִבְנֵי יִשְׂרָאֵל.&nbsp; <b>לא,כג</b> וּפַקֵּיד יָת יְהוֹשׁוּעַ
בַּר נוּן וַאֲמַר תְּקַף וְעֵילַם אֲרֵי אַתְּ תַּעֵיל יָת בְּנֵי יִשְׂרָאֵל
לְאַרְעָא דְּקַיֵּימִית לְהוֹן וּמֵימְרִי יְהֵי בְּסַעֲדָךְ.&nbsp; <b>לא,כד</b>
וַהֲוָה כַּד שֵׁיצִי מֹשֶׁה לְמִכְתַב יָת פִּתְגָמֵי אוֹרָיְתָא הָדָא עַל
סִפְרָא:&nbsp; עַד דִּשְׁלִימוּ.&nbsp; <b>לא,כה</b> וּפַקֵּיד מֹשֶׁה יָת לֵיוָאֵי
נָטְלֵי אֲרוֹן קְיָמָא דַּייָ לְמֵימַר.&nbsp; <b>לא,כו</b> סַבוּ יָת סִפְרָא
דְּאוֹרָיְתָא הָדֵין וּתְשַׁוּוֹן יָתֵיהּ מִסְּטַר אֲרוֹן קְיָמָא דַּייָ
אֱלָהֲכוֹן וִיהֵי תַמָּן בָּךְ לְסָהִיד.&nbsp; <b>לא,כז</b> אֲרֵי אֲנָא יְדַעְנָא
יָת סָרְבָנוּתָךְ וְיָת קְדָלָךְ קַשְׁיָא הָא עַד דַּאֲנָא קַיָּם עִמְּכוֹן
יוֹמָא דֵין מְסָרְבִין הֲוֵיתוֹן קֳדָם יְיָ וְאַף בָּתַר דַּאֲמוּת.&nbsp; <b>לא,כח</b>
כְּנוּשׁוּ לְוָתִי יָת כָּל סָבֵי שִׁבְטֵיכוֹן וְסָרְכֵיכוֹן וַאֲמַלֵּיל
קֳדָמֵיהוֹן יָת פִּתְגָמַיָּא הָאִלֵּין וְאַסְהֵיד בְּהוֹן יָת שְׁמַיָּא וְיָת
אַרְעָא.&nbsp; <b>לא,כט</b> אֲרֵי יְדַעְנָא בָּתַר דַּאֲמוּת אֲרֵי חַבָּלָא
תְחַבְּלוּן וְתִסְטוֹן מִן אוֹרְחָא דְּפַקֵּידִית יָתְכוֹן וּתְעָרַע יָתְכוֹן
בִּשְׁתָא בְּסוֹף יוֹמַיָּא אֲרֵי תַעְבְּדוּן יָת דְּבִישׁ קֳדָם יְיָ
לְאַרְגָּזָא קֳדָמוֹהִי בְּעוּבָדֵי יְדֵיכוֹן.&nbsp; <b>לא,ל</b> וּמַלֵּיל
מֹשֶׁה קֳדָם כָּל קְהָלָא דְּיִשְׂרָאֵל יָת פִּתְגָמֵי תֻּשְׁבַּחְתָּא הָדָא
עַד דִּשְׁלִימוּ.&nbsp; {ש}</p>

<p><b>לב,א</b> אַצִּיתוּ שְׁמַיָּא וַאֲמַלֵּיל
וְתִשְׁמַע אַרְעָא מֵימְרֵי פֻמִּי.&nbsp; <b>לב,ב</b> יִבְסַם כְּמִטְרָא
אֻלְפָנִי יִתְקַבַּל כְּטַלָּא מֵימְרִי כְּרוּחֵי מִטְרָא דְּנָשְׁבִין עַל
דִּתְאָה וְכִרְסִיסֵי מַלְקוֹשָׁא דְּעַל עִסְבָּא.&nbsp; <b>לב,ג</b> אֲרֵי
בִּשְׁמָא דַּייָ אֲנָא מְצַלֵּי:&nbsp; הַבוּ רְבוּתָא קֳדָם אֱלָהַנָא.&nbsp; <b>לב,ד</b>
תַּקִּיפָא דְּשָׁלְמִין עוֹבָדוֹהִי אֲרֵי כָל אוֹרְחָתֵיהּ דִּינָא:&nbsp;
אֱלָהָא מְהֵימְנָא דְּמִן קֳדָמוֹהִי עַוְלָא לָא נָפֵיק מִן קֳדָם דְּזַכַּאי
וְקַשִּׁיט הוּא.&nbsp; <b>לב,ה</b> חַבִּילוּ לְהוֹן לָא לֵיהּ בְּנַיָּא
דִּפְלַחוּ לְטָעֲוָתָא:&nbsp; דָּרָא דְּאַשְׁנִי עוֹבָדוֹהִי וְאִשְׁתַּנַּיוּ.&nbsp;
<b>לב,ו</b> הָא קֳדָם יְיָ אַתּוּן גָּמְלִין דָּא עַמָּא דְּקַבִּילוּ
אוֹרָיְתָא וְלָא חֲכִימוּ:&nbsp; הֲלָא הוּא אֲבוּךְ אַתְּ דִּילֵיהּ הוּא
עָבְדָךְ וְאַתְקְנָךְ.&nbsp; <b>לב,ז</b> אִדְּכַר יוֹמִין דְּמִן עָלְמָא אִסְתַּכַּל
בִּשְׁנֵי דָּר וְדָר שְׁאַל אֲבוּךְ וִיחַוֵּי לָךְ סָבָךְ וְיֵימְרוּן
לָךְ.&nbsp; <b>לב,ח</b> בְּאַחְסָנָא עִלָּאָה עַמְמַיָּא בְּפָרָשׁוּתֵיהּ
בְּנֵי אֲנָשָׁא קַיֵּים תְּחוּמֵי עַמְמַיָּא לְמִנְיַן בְּנֵי יִשְׂרָאֵל.&nbsp;
<b>לב,ט</b> אֲרֵי חוּלָקָא דַּייָ עַמֵּיהּ:&nbsp; יַעֲקוֹב עֲדַב אַחְסָנְתֵיהּ.&nbsp;
<b>לב,י</b> סוֹפֵיק צֻרְכֵּיהוֹן בַּאֲרַע מַדְבְּרָא וּבֵית צַהְוָנָא אֲתַר
דְּלֵית מַיָּא אַשְׁרִינוּן סְחוֹר סְחוֹר לִשְׁכִינְתֵיהּ אַלֵּיפִנּוּן
פִּתְגָמֵי אוֹרָיְתֵיהּ נְטַרִנּוּן כְּבָבַת עֵינְהוֹן.&nbsp; <b>לב,יא</b> כְּנִשְׁרָא
דִּמְחִישׁ לְקִנֵּיהּ עַל בְּנוֹהִי מִתְחָפַף פָּרֵיס גַּדְפוֹהִי מְקַבֵּילְהוֹן
מְנַטֵּילְהוֹן עַל תְּקוֹף אֶבְרוֹהִי.&nbsp; <b>לב,יב</b> יְיָ בִּלְחוֹדֵיהוֹן
עֲתִיד לְאַשְׁרָיוּתְהוֹן בְּעָלְמָא דְּהוּא עֲתִיד לְחַדָּתָא וְלָא
יִתְקַיַּם קֳדָמוֹהִי פֻּלְחַן טָעֲוָן.&nbsp; <b>לב,יג</b> אַשְׁרִינוּן עַל
תֻּקְפֵי אַרְעָא וְאוֹכֵילִנּוּן בִּזַּת סָנְאֵיהוֹן וִיהַב לְהוֹן בִּזַּת
שַׁלִּיטֵי קִרְוִין וְנִכְסֵי יָתְבֵי כַּרְכִין תַּקִּיפִין.&nbsp; <b>לב,יד</b>
יְהַב לְהוֹן בִּזַּת מַלְכֵיהוֹן וְשַׁלִּיטֵיהוֹן עִם עֹתֶר רַבְרְבֵיהוֹן
וְתַקִּיפֵיהוֹן עַמָּא דַּאֲרַעְהוֹן אַחְסָנַתְהוֹן עִם בִּזַּת חֵילֵיהוֹן
וּמַשְׁרְיָתְהוֹן וְדַם גִּבָּרֵיהוֹן אִתְאֲשַׁד כְּמַיָּא.&nbsp; <b>לב,טו</b>
עֲתַר יִשְׂרָאֵל וּבְעַט אַצְלַח תְּקוֹף קְנָא נִכְסִין שְׁבַק פֻּלְחַן
אֱלָהָא דְּעָבְדֵיהּ וְאַרְגֵּיז קֳדָם תַּקִּיפָא פָרְקֵיהּ.&nbsp; <b>לב,טז</b>
אַקְנִיאוּ קֳדָמוֹהִי בְּפֻלְחַן טָעֲוָן בְּתוֹעֵיבָתָא אַרְגִּיזוּ
קֳדָמוֹהִי.&nbsp; <b>לב,יז</b> דַּבַּחוּ לְשֵׁידִין דְּלֵית בְּהוֹן צְרוֹךְ
דַּחְלָן דְּלָא יְדַעוּנִין חֲדַתָּן דְּמִקָּרִיב אִתְעֲבִידָא דְּלָא
אִתְעַסַּקוּ בְּהוֹן אֲבָהָתְכוֹן.&nbsp; <b>לב,יח</b> דַּחְלַת תַּקִּיפָא דִּי בְרָאָךְ
אִתְנְשִׁיתָא שְׁבַקְתָּא פֻּלְחַן אֱלָהָא דְּעָבְדָךְ.&nbsp; <b>לב,יט</b> וּגְלֵי
קֳדָם יְיָ וּתְקֵיף רֻגְזֵיהּ מִדְּאַרְגִּיזוּ קֳדָמוֹהִי בְּנִין
וּבְנָן.&nbsp; <b>לב,כ</b> וַאֲמַר אֲסַלֵּיק שְׁכִינְתִי מִנְּהוֹן גְּלֵי קֳדָמַי
מָא יְהֵי בְּסוֹפְהוֹן:&nbsp; אֲרֵי דָּרָא דְּאַשְׁנִי אִנּוּן בְּנַיָּא דְּלֵית
בְּהוֹן הֵימָנוּ.&nbsp; <b>לב,כא</b> אִנּוּן אַקְנִיאוּ קֳדָמַי בְּלָא דַּחְלָא
אַרְגִּיזוּ קֳדָמַי בְּטָעֲוָתְהוֹן וַאֲנָא אַקְנֵינוּן בְּלָא עַם בְּעַמָּא
טַפְשָׁא אַרְגֵּיזִנּוּן.&nbsp; <b>לב,כב</b> אֲרֵי קִדּוּם תַּקִּיף כְּאִישָׁא
נְפַק מִן קֳדָמַי בִּרְגַז שֵׁיצִי עַד שְׁאוֹל אַרְעָיְתָא אֲסִיף אַרְעָא
וַעֲלַלְתַּהּ שֵׁיצִי עַד סְיָפֵי טוּרַיָּא.&nbsp; <b>לב,כג</b> אֲסִיף עֲלֵיהוֹן
בִּישָׁן מַכְתָּשַׁי אֲשֵׁיצֵי בְהוֹן.&nbsp; <b>לב,כד</b> נְפִיחֵי כְפַן וַאֲכִילֵי
עוּף וּכְתִישֵׁי רוּחִין בִּישִׁין וְשֶׁן חַיַּת בָּרָא אֲגָרֵי בְּהוֹן עִם
חֲמַת תַּנִּינַיָּא דְּזָחֲלִין בְּעַפְרָא.&nbsp; <b>לב,כה</b> מִבַּרָא
תַּתְכֵּיל חַרְבָּא וּמִתַּוָּנַיָּא חַרְגַּת מוֹתָא אַף עוּלֵימֵיהוֹן אַף
עוּלֵימָתְהוֹן יָנְקֵיהוֹן עִם סָבֵיהוֹן.&nbsp; <b>לב,כו</b> אֲמַרִית יְחוּל
רֻגְזִי עֲלֵיהוֹן וַאֲשֵׁיצֵינוּן אֲבַטֵּיל מִן בְּנֵי אֲנָשָׁא
דֻּכְרָנְהוֹן.&nbsp; <b>לב,כז</b> אִלּוּ לָא פוֹן רֻגְזָא דְּסָנְאָה כְּנִישׁ
דִּלְמָא יִתְרָרַב בְּעֵיל דְּבָבָא:&nbsp; דִּלְמָא יֵימְרוּן יְדַנָא תְּקֵיפַת
לַנָא וְלָא מִן קֳדָם יְיָ הֲוָת כָּל דָּא.&nbsp; <b>לב,כח</b> אֲרֵי עַם מְאַבְּדֵי
עֵיצָא אִנּוּן וְלֵית בְּהוֹן סֻכְלְתָנוּ.&nbsp; <b>לב,כט</b> אִלּוּ חֲכִימוּ
אִסְתַּכַּלוּ בְּדָא סַבַּרוּ מָא יְהֵי בְּסוֹפְהוֹן.&nbsp; <b>לב,ל</b> אֵיכְדֵין
יִרְדּוֹף חַד לְאַלְפָא וּתְרֵין יְעָרְקוּן לְרִבּוֹתָא:&nbsp; אֱלָהֵין תַּקִּיפְהוֹן
מְסַרִנּוּן וַייָ אַשְׁלֵימִנּוּן.&nbsp; <b>לב,לא</b> אֲרֵי לָא כְתֻקְפַנָא
תֻּקְפְהוֹן וּבַעֲלֵי דְּבָבַנָא הֲווֹ דַּיָּנַנָא.&nbsp; <b>לב,לב</b> אֲרֵי
כְּפֻרְעָנוּת עַמָּא דִּסְדוֹם כָּס פֻּרְעָנוּתְהוֹן וְלָקוּתְהוֹן כְּעַם עֲמוֹרָה:&nbsp;
מַחָתְהוֹן בִּישָׁן כְּרֵישֵׁי חִוִּין וְתֻשְׁלְמַת עוֹבָדֵיהוֹן כִּמְרָרוּתְהוֹן.&nbsp;
<b>לב,לג</b> הָא כְמִרַּת תַּנִּינַיָּא כָּס פֻּרְעָנוּתְהוֹן וּכְרֵישׁ
פִּתְנֵי חִוִּין אַכְזְרָאִין.&nbsp; <b>לב,לד</b> הֲלָא כָל עוֹבָדֵיהוֹן גְּלַן
קֳדָמַי גְּנִיזִין לְיוֹם דִּינָא בְּאוֹצְרָי.&nbsp; <b>לב,לה</b> קֳדָמַי
פֻּרְעָנוּתָא וַאֲנָא אֲשַׁלֵּים בְּעִדָּן דְּיִגְלוֹן מֵאֲרַעְהוֹן:&nbsp;
אֲרֵי קָרִיב יוֹם תְּבָרְהוֹן וּמַבַּע דַּעֲתִיד לְהוֹן.&nbsp; <b>לב,לו</b> אֲרֵי
יְדִין יְיָ דִּינָא דְּעַמֵּיהּ וּפֻרְעָנוּת עַבְדּוֹהִי צַדִּיקַיָּא
יִתְפְּרַע:&nbsp; אֲרֵי גְּלֵי קֳדָמוֹהִי דִּבְעִדָּן דְּתִתַּקַּף עֲלֵיהוֹן
מַחַת סָנְאָה יְהוֹן מְטֻלְטְלִין וּשְׁבִיקִין.&nbsp; <b>לב,לז</b> וְיֵימַר אָן
דַּחְלַתְהוֹן תַּקִּיפָא דַּהֲווֹ רְחִיצִין בֵּיהּ.&nbsp; <b>לב,לח</b> דִּתְרַב
נִכְסַתְהוֹן הֲווֹ אָכְלִין שָׁתַן חֲמַר נִסְכֵּיהוֹן יְקוּמוּן כְּעַן
וִיסַעֲדוּנְכוֹן יְהוֹן עֲלֵיכוֹן לְמַגִּין.&nbsp; <b>לב,לט</b> חֲזוֹ כְעַן
דַּאֲנָא אֲנָא הוּא וְלֵית אֱלָהּ בָּר מִנִּי:&nbsp; אֲנָא מְמִית וּמֵיחֵי
מְחֵינָא וְאַף מַסֵּינָא וְלֵית מִן יְדִי מְשֵׁיזֵיב.&nbsp; <b>לב,מ</b> אֲרֵי
אַתְקֵינִית בִּשְׁמַיָּא בֵּית שְׁכִינְתִי וַאֲמַרִית קַיָּם אֲנָא לְעָלְמִין.&nbsp;
<b>לב,מא</b> אִם עַל חַד תְּרֵין כְּחֵיזוּ בַרְקָא מִסּוֹף שְׁמַיָּא וְעַד סוֹף
שְׁמַיָּא תִּתְגְּלֵי חַרְבִּי וְתִתַּקַּף בְּדִינָא יְדִי אֲתִיב
פֻּרְעָנוּתָא לְסָנְאַי וּלְבַעֲלֵי דְּבָבַי אֲשַׁלֵּים.&nbsp; <b>לב,מב</b> אֲרַוֵּי
גִרַּי מִדְּמָא וְחַרְבִּי תְּקַטֵּיל בְּעַמְמַיָּא מִדַּם קְטִילִין וּשְׁבַן
לְאַעְדָּאָה כִּתְרִין מֵרֵישׁ סָנְאָה וּבְעֵיל דְּבָבָא.&nbsp; <b>לב,מג</b> שַׁבַּחוּ
עַמְמַיָּא עַמֵּיהּ אֲרֵי פֻּרְעָנוּת עַבְדּוֹהִי צַדִּיקַיָּא יִתְפְּרַע
וּפֻרְעָנוּתָא יָתִיב לְסָנְאוֹהִי וִיכַפַּר עַל אַרְעֵיהּ וְעַל
עַמֵּיהּ.&nbsp; {ר}&nbsp; {ש}</p>

<p><b>לב,מד</b> וַאֲתָא מֹשֶׁה וּמַלֵּיל יָת כָּל
פִּתְגָמֵי תֻּשְׁבַּחְתָּא הָדָא קֳדָם עַמָּא:&nbsp; הוּא וְהוֹשֵׁעַ בַּר
נוּן.&nbsp; <b>לב,מה</b> וְשֵׁיצֵי מֹשֶׁה לְמַלָּלָא יָת כָּל פִּתְגָמַיָּא
הָאִלֵּין עִם כָּל יִשְׂרָאֵל.&nbsp; <b>לב,מו</b> וַאֲמַר לְהוֹן שַׁוּוֹ
לִבְּכוֹן לְכָל פִּתְגָמַיָּא דַּאֲנָא מַסְהֵיד בְּכוֹן יוֹמָא דֵין:&nbsp;
דִּתְפַקְּדוּנוּנוּן יָת בְּנֵיכוֹן לְמִטַּר לְמֶעֱבַד יָת כָּל פִּתְגָמֵי
אוֹרָיְתָא הָדָא.&nbsp; <b>לב,מז</b> אֲרֵי לָא פִּתְגָם רֵיקָן הוּא מִנְּכוֹן
אֲרֵי הוּא חַיֵּיכוֹן וּבְפִתְגָמָא הָדֵין תֵּירְכוּן יוֹמִין עַל אַרְעָא
דְּאַתּוּן עָבְרִין יָת יַרְדְּנָא לְתַמָּן לְמֵירְתַהּ.&nbsp; {פ}</p>

<p><b>לב,מח</b> וּמַלֵּיל יְיָ עִם מֹשֶׁה בִּכְרַן
יוֹמָא הָדֵין לְמֵימַר.&nbsp; <b>לב,מט</b> סַק לְטוּרָא דְּעִבְרָאֵי הָדֵין
לְטוּרָא דִּנְבוֹ דִּבְאַרְעָא דְּמוֹאָב דְּעַל אַפֵּי יְרֵיחוֹ וַחְזִי יָת
אַרְעָא דִּכְנַעַן דַּאֲנָא יָהֵיב לִבְנֵי יִשְׂרָאֵל לְאַחְסָנָא.&nbsp; <b>לב,נ</b>
וּמוּת בְּטוּרָא דְּאַתְּ סָלֵיק לְתַמָּן וְאִתְכְּנֵישׁ לְעַמָּךְ:&nbsp;
כְּמָא דְּמִית אַהֲרוֹן אֲחוּךְ בְּהוֹר טוּרָא וְאִתְכְּנֵישׁ לְעַמֵּיהּ.&nbsp;
<b>לב,נא</b> עַל דְּשַׁקַּרְתּוּן בְּמֵימְרִי בְּגוֹ בְּנֵי יִשְׂרָאֵל בְּמֵי
מַצּוּת רְקַם מַדְבְּרָא דְּצִין עַל דְּלָא קַדִּישְׁתּוּן יָתִי בְּגוֹ בְּנֵי
יִשְׂרָאֵל.&nbsp; <b>לב,נב</b> אֲרֵי מִקֳּבֵיל תִּחְזֵי יָת אַרְעָא וּלְתַמָּן
לָא תֵיעוֹל לְאַרְעָא דַּאֲנָא יָהֵיב לִבְנֵי יִשְׂרָאֵל.&nbsp; {פ}</p>

<p><b>לג,א</b> וְדָא בִּרְכְתָא דְּבָרֵיךְ מֹשֶׁה
נְבִיָּא דַּייָ יָת בְּנֵי יִשְׂרָאֵל:&nbsp; קֳדָם מוֹתֵיהּ.&nbsp; <b>לג,ב</b> וַאֲמַר
יְיָ מִסִּינַי אִתְגְּלִי וְזֵיהוֹר יְקָרֵיהּ מִשֵּׂעִיר אִתַּחְזִי לַנָא
אִתְגְּלִי בִּגְבוּרְתֵיהּ עַל טוּרָא דְּפָארָן וְעִמֵּיהּ רִבְּוָת
קַדִּישִׁין כְּתָב יַמִּינֵיהּ מִגּוֹ אִישָׁתָא אוֹרָיְתָא יְהַב לַנָא.&nbsp; <b>לג,ג</b>
אַף חַבֵּיבִנּוּן לְשִׁבְטַיָּא כָּל קַדִּישׁוֹהִי בֵית יִשְׂרָאֵל בִּגְבוּרָא
אַפֵּיקִנּוּן מִמִּצְרָיִם וְאִנּוּן מִדַּבְּרִין תְּחוֹת עֲנָנָךְ נָטְלִין
עַל מֵימְרָךְ.&nbsp; <b>לג,ד</b> אוֹרָיְתָא יְהַב לַנָא מֹשֶׁה:&nbsp; מַסְרַהּ
יְרֻתָּא לְכִנְשָׁת יַעֲקוֹב.&nbsp; <b>לג,ה</b> וַהֲוָה בְּיִשְׂרָאֵל מַלְכָּא
בְּאִתְכַּנָּשׁוּת רֵישֵׁי עַמָּא כַּחְדָּא שִׁבְטַיָּא דְּיִשְׂרָאֵל.&nbsp; <b>לג,ו</b>
יֵיחֵי רְאוּבֵן בְּחַיֵּי עָלְמָא וּמוֹתָא תִּנְיָנָא לָא יְמוּת וִיקַבְּלוּן
בְּנוֹהִי אַחְסָנַתְהוֹן בְּמִנְיָנְהוֹן.&nbsp; {ס}</p>

<p><b>לג,ז</b> וְדָא לִיהוּדָה וַאֲמַר קַבֵּיל יְיָ צְלוֹתֵיהּ
דִּיהוּדָה בְּמִפְּקֵיהּ לִקְרָבָא וּלְעַמֵּיהּ תָּתִיבִנֵּיהּ בִּשְׁלָם
יְדוֹהִי יַעְבְּדָן לֵיהּ פֻּרְעָנוּתָא מִסָּנְאוֹהִי וְסָעֵיד מִבְּעֵיל
דְּבָבָא הֱוִי לֵיהּ.&nbsp; {פ}</p>

<p><b>לג,ח</b> וּלְלֵוִי אֲמַר תֻּמַּיָּא וְאוּרַיָּא
אַלְבֵּישְׁתָּא לִגְבַר דְּאִשְׁתְּכַח חַסִּיד קֳדָמָךְ דְּנַסִּיתָהִי
בְּנִסֵּיתָא וַהֲוָה שְׁלִים בְּחַנְתָּהִי עַל מֵי מַצּוּתָא וְאִשְׁתְּכַח
מְהֵימָן.&nbsp; <b>לג,ט</b> דְּעַל אֲבוּהִי וְעַל אִמֵּיהּ לָא רְחֵים כַּד
חָבוּ מִן דִּינָא וְאַפֵּי אֲחוֹהִי וּבְנוֹהִי לָא נְסֵיב:&nbsp; אֲרֵי נְטַרוּ
מַטְּרַת מֵימְרָךְ וּקְיָמָךְ לָא אַשְׁנִיאוּ.&nbsp; <b>לג,י</b> כָּשְׁרִין
אִלֵּין דְּיַלְּפוּן דִּינָךְ לְיַעֲקוֹב וְאוֹרָיְתָךְ לְיִשְׂרָאֵל יְשַׁוּוֹן
קְטֹרֶת בֻּסְמִין קֳדָמָךְ וּגְמִיר לְרַעֲוָא עַל מַדְבְּחָךְ.&nbsp; <b>לג,יא</b>
בָּרֵיךְ יְיָ נִכְסוֹהִי וְקֻרְבַּן יְדוֹהִי קַבֵּיל בְּרַעֲוָא תַּבַּר
חַרְצָא דְּסָנְאוֹהִי וּדְבַעֲלֵי דְּבָבוֹהִי דְּלָא יְקוּמוּן.&nbsp; {ס}</p>

<p><b>לג,יב</b> לְבִנְיָמִין אֲמַר רְחִימָא דַּייָ
יִשְׁרֵי לְרֻחְצָן עֲלוֹהִי יְהֵי מַגֵּין עֲלוֹהִי כָּל יוֹמָא וּבְאַרְעֵיהּ
תִּשְׁרֵי שְׁכִינְתָא.&nbsp; {ס}</p>

<p><b>לג,יג</b> וּלְיוֹסֵף אֲמַר מְבָרְכָא מִן קֳדָם
יְיָ אַרְעֵיהּ עָבְדָא מַגְדָּנִין מִטַּלָּא דִּשְׁמַיָּא מִלְּעֵילָא
וּמִמַּבּוּעֵי עֵינָוָן וּתְהוֹמִין דְּנָגְדִין מִמַּעֲמַקֵּי אַרְעָא
מִלְּרַע.&nbsp; <b>לג,יד</b> עָבְדָא מַגְדָּנִין וְעַלְלָן מִיְּבוּל שִׁמְשָׁא
עָבְדָא מַגְדָּנִין מֵרֵישׁ יְרַח בִּירַח.&nbsp; <b>לג,טו</b> וּמֵרֵישׁ
טוּרַיָּא בַּכִּירַיָּא וּמִטּוּב רָמָן דְּלָא פָסְקָן.&nbsp; <b>לג,טז</b> וּמִטּוּב
אַרְעָא וּמְלָאַהּ רְעֵי לֵיהּ דִּשְׁכִינְתֵיהּ בִּשְׁמַיָּא וְעַל מֹשֶׁה
אִתְגְּלִי בַּאֲסַנָּא יֵיתְיָן כָּל אִלֵּין לְרֵישָׁא דְּיוֹסֵף גֻּבְרָא
פְרִישָׁא דַּאֲחוֹהִי.&nbsp; <b>לג,יז</b> רַבָּא דִּבְנוֹהִי זִיוָא לֵיהּ
וּגְבוּרָן אִתְעֲבִידָא לֵיהּ מִן קֳדָם דְּתֻקְפָא וְרוּמָא דִּילֵיהּ
בִּגְבוּרְתֵיהּ עַמְמַיָּא יְקַטֵּיל כַּחְדָּא עַד סְיָפֵי אַרְעָא וְאִנּוּן
רִבְּוָתָא דְּבֵית אֶפְרַיִם וְאִנּוּן אַלְפַיָּא דְּבֵית מְנַשֶּׁה.&nbsp; {ס}</p>

<p><b>לג,יח</b> וְלִזְבוּלוּן אֲמַר חֲדִי זְבוּלוּן
בְּמִפְּקָךְ לְאָגָחָא קְרָבָא עַל בַּעֲלֵי דְּבָבָךְ וְיִשָּׂשכָר בִּמְהָכָךְ
לְמֶעֱבַד זִמְנֵי מוֹעֲדַיָּא בִּירוּשְׁלֶם.&nbsp; <b>לג,יט</b> שִׁבְטַיָּא
דְּיִשְׂרָאֵל לְטוּר בֵּית מַקְדְּשָׁא יִתְכַּנְשׁוּן תַּמָּן יִכְּסוּן נִכְסַת
קֻדְשִׁין לְרַעֲוָא:&nbsp; אֲרֵי נִכְסֵי עַמְמַיָּא יֵיכְלוּן וְסִימָן
דְּמִטַּמְרָן בְּחָלָא מִתְגַּלְיָן לְהוֹן.&nbsp; {ס}</p>

<p><b>לג,כ</b> וּלְגָד אֲמַר בְּרִיךְ דְּאַפְתֵּי
לְגָד:&nbsp; כְּלֵיתָא שְׁרֵי וִיקַטֵּיל שִׁלְטוֹנִין עִם מַלְכִין.&nbsp; <b>לג,כא</b>
וְאִתְקַבַּל בְּקַדְמֵיתָא דִּילֵיהּ אֲרֵי תַמָּן בְּאַחְסָנְתֵיהּ מֹשֶׁה
סָפְרָא רַבָּא דְּיִשְׂרָאֵל קְבִיר וְהוּא נְפַק וְעָל בְּרֵישׁ עַמָּא זָכְוָן
קֳדָם יְיָ עֲבַד וְדִינוֹהִי עִם יִשְׂרָאֵל.&nbsp; {ס}</p>

<p><b>לג,כב</b> וּלְדָן אֲמַר דָּן תַּקִּיף כְּגוּר
אַרְיָוָן אַרְעֵיהּ שָׁתְיָא מִן נַחְלַיָּא דְּנָגְדִין מִן מַתְנַן.&nbsp; <b>לג,כג</b>
וּלְנַפְתָּלִי אֲמַר נַפְתָּלִי סְבַע רַעֲוָא וּמְלִי בִּרְכָן מִן קֳדָם יְיָ
מַעְרַב יָם גִּנֵּיסַר וְדָרוֹמוֹהִי יֵירַת.&nbsp; {ס}</p>

<p><b>לג,כד</b> וּלְאָשֵׁר אֲמַר בְּרִיךְ מִבִּרְכַת
בְּנַיָּא אָשֵׁר יְהֵי רַעֲוָא לְאַחוֹהִי וְיִתְרַבַּא בְּתַפְנוּקֵי
מַלְכִין.&nbsp; <b>לג,כה</b> תַּקִּיף כְּבַרְזְלָא וְכִנְחָשָׁא בֵּית
מוֹתְבָךְ וּכְיוֹמֵי עוֹלֵימוּתָךְ תֻּקְפָךְ.&nbsp; <b>לג,כו</b> לֵית אֱלָהּ
אֵלָא אֱלָהָא דְּיִשְׂרָאֵל:&nbsp; דִּשְׁכִינְתֵיהּ בִּשְׁמַיָּא בְּסַעֲדָךְ
וְתֻקְפֵיהּ בִּשְׁמֵי שְׁמַיָּא.&nbsp; <b>לג,כז</b> מְדוֹר אֱלָהָא
דְּמִלְּקַדְמִין דִּבְמֵימְרֵיהּ אִתְעֲבֵיד עָלְמָא וְתָרֵיךְ מִן קֳדָמָךְ
סָנְאָה וַאֲמַר שֵׁיצִי.&nbsp; <b>לג,כח</b> וּשְׁרָא יִשְׂרָאֵל לְרֻחְצָן
בִּלְחוֹדֵיהוֹן כְּעֵין בִּרְכְתָא דְּבָרֵיכִנּוּן יַעֲקוֹב אֲבוּהוֹן בַּאֲרַע
עָבְדָא עֲבוּר וַחֲמַר אַף שְׁמַיָּא דְּעִלָּוֵיהוֹן יְשַׁמְּשׁוּנוּנוּן
בְּטַלָּא.&nbsp; <b>לג,כט</b> טוּבָךְ יִשְׂרָאֵל לֵית דִּכְוָתָךְ עַמָּא
דְּפֻרְקָנֵיהּ מִן קֳדָם יְיָ תְּקוֹף בְּסַעֲדָךְ וּדְמִן קֳדָמוֹהִי נִצְחָן
גִּבָּרְוָתָךְ וְיִתְכַדְּבוּן סָנְאָךְ לָךְ וְאַתְּ עַל פִּרְקַת צַוְרֵי
מַלְכֵיהוֹן תִּדְרוֹךְ.&nbsp; {ס}</p>

<p><b>לד,א</b> וּסְלֵיק מֹשֶׁה מִמֵּישְׁרַיָּא דְּמוֹאָב
לְטוּרָא דִּנְבוֹ רֵישׁ רָמְתָא דְּעַל אַפֵּי יְרֵיחוֹ וְאַחְזְיֵיהּ יְיָ יָת
כָּל אַרְעָא יָת גִּלְעָד עַד דָּן.&nbsp; <b>לד,ב</b> וְיָת כָּל נַפְתָּלִי
וְיָת אֲרַע אֶפְרַיִם וּמְנַשֶּׁה וְיָת כָּל אֲרַע יְהוּדָה עַד יַמָּא
מַעְרְבָאָה.&nbsp; <b>לד,ג</b> וְיָת דָּרוֹמָא וְיָת מֵישְׁרָא בִּקְעַת
יְרֵיחוֹ קִרְיַת דִּקְלַיָּא עַד צֹעַר.&nbsp; <b>לד,ד</b> וַאֲמַר יְיָ לֵיהּ
דָּא אַרְעָא דְּקַיֵּימִית לְאַבְרָהָם לְיִצְחָק וּלְיַעֲקוֹב לְמֵימַר לִבְנָךְ
אֶתְּנִנַּהּ אַחְזִיתָךְ בְּעֵינָךְ וּלְתַמָּן לָא תִעְבַּר.&nbsp; <b>לד,ה</b>
וּמִית תַּמָּן מֹשֶׁה עַבְדָּא דַּייָ בְּאַרְעָא דְּמוֹאָב עַל מֵימְרָא
דַּייָ.&nbsp; <b>לד,ו</b> וּקְבַר יָתֵיהּ בְּחִלְּתָא בְּאַרְעָא דְּמוֹאָב
לָקֳבֵיל בֵּית פְּעוֹר וְלָא יְדַע אֲנָשׁ יָת קְבוּרְתֵיהּ עַד יוֹמָא
הָדֵין.&nbsp; <b>לד,ז</b> וּמֹשֶׁה בַּר מְאָה וְעַסְרִין שְׁנִין כַּד מִית לָא
כְהָת עֵינֵיהּ וְלָא שְׁנָא זִיו יְקָרָא דְּאַפּוֹהִי.&nbsp; <b>לד,ח</b> וּבְכוֹ
בְּנֵי יִשְׂרָאֵל יָת מֹשֶׁה בְּמֵישְׁרַיָּא דְּמוֹאָב תְּלָתִין יוֹמִין
וּשְׁלִימוּ יוֹמֵי בְכִיתָא אֶבְלָא דְּמֹשֶׁה.&nbsp; <b>לד,ט</b> וִיהוֹשׁוּעַ
בַּר נוּן אִתְמְלִי רוּחַ חָכְמָא אֲרֵי סְמַךְ מֹשֶׁה יָת יְדוֹהִי עֲלוֹהִי
וְקַבִּילוּ מִנֵּיהּ בְּנֵי יִשְׂרָאֵל וַעֲבַדוּ כְּמָא דְּפַקֵּיד יְיָ יָת
מֹשֶׁה.&nbsp; <b>לד,י</b> וְלָא קָם נְבִיָּא עוֹד בְּיִשְׂרָאֵל כְּמֹשֶׁה
דְּאִתְגְּלִי לֵיהּ יְיָ אַפִּין בְּאַפִּין.&nbsp; <b>לד,יא</b> לְכָל אָתַיָּא
וּמוֹפְתַיָּא דְּשַׁלְּחֵיהּ יְיָ לְמֶעֱבַד בְּאַרְעָא דְּמִצְרָיִם לְפַרְעֹה
וּלְכָל עַבְדּוֹהִי וּלְכָל אַרְעֵיהּ.&nbsp; <b>לד,יב</b> וּלְכֹל יְדָא
תַּקִּיפְתָא וּלְכֹל חֶזְוָנָא רַבָּא דַּעֲבַד מֹשֶׁה לְעֵינֵי כָּל
יִשְׂרָאֵל.&nbsp; {ש}</p>

<p>&nbsp;</p>
<hr>
<p>&nbsp;</p>

</div>

<div dir=ltr>
<p class=c><a href="index.htm">Index</a></p>
</div>



</body>
</html>
