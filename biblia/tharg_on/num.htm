<!-- http://khazarzar.skeptik.net/biblia/tharg_on/num.htm -->

<html>
<head>
<title>Thargum Onqelos. Numbers</title>
<meta http-equiv=Content-Type content="text/html; charset=utf-8">
<meta content="Ruslan Khazarzar" name="author">
<meta content="Library of Ruslan Khazarzar, Judaism, Torah, Thorah, Biblia Hebraica, Hebrew Bible, Thargumim, Targumim, Thargum Onqelos, Targum Onqelos" name="keywords">
<meta content="Thargum Onqelos, Numbers" name="description">

<style>
<!--
body {background-color:#ffffff;color:#000000;margin:2.0em}
h1   {margin-top:28.0pt;margin-right:0pt;margin-bottom:28.0pt;margin-left:0pt;direction:rtl;text-align:center;text-indent:0pt;font-size:28.0pt;font-family:"David,Tahoma,Code2000";font-weight:bold}
p    {margin-top:0pt;margin-bottom:0pt;direction:rtl;text-align:justify;text-indent:0pt;font-size:16.0pt;font-family:"David,Tahoma,Code2000"}
p.c  {margin-top:0pt;margin-bottom:0pt;direction:ltr;text-align:center;text-indent:0pt;font-size:14.0pt;font-family:"Times New Roman"}
//-->
</style>

</head>

<body>

<div dir=rtl lang=HE>

<h1>במדבר</h1>

<p><b>א,א</b> וּמַלֵּיל יְיָ עִם מֹשֶׁה בְּמַדְבְּרָא
דְּסִינַי בְּמַשְׁכַּן זִמְנָא:&nbsp; בְּחַד לְיַרְחָא תִּנְיָנָא בְּשַׁתָּא
תִּנְיֵיתָא לְמִפַּקְהוֹן מֵאַרְעָא דְּמִצְרַיִם לְמֵימַר.&nbsp; <b>א,ב</b> קַבִּילוּ
יָת חֻשְׁבַּן כָּל כְּנִשְׁתָּא דִּבְנֵי יִשְׂרָאֵל לְזַרְעֲיָתְהוֹן לְבֵית אֲבָהָתְהוֹן
בְּמִנְיַן שְׁמָהָן כָּל דְּכוּרָא לְגֻלְגְּלָתְהוֹן.&nbsp; <b>א,ג</b> מִבַּר
עַסְרִין שְׁנִין וּלְעֵילָא כָּל נָפֵיק חֵילָא בְּיִשְׂרָאֵל תִּמְנוֹן יָתְהוֹן
לְחֵילֵיהוֹן אַתְּ וְאַהֲרוֹן.&nbsp; <b>א,ד</b> וְעִמְּכוֹן יְהוֹן גֻּבְרָא
גֻּבְרָא לְשִׁבְטָא גְּבַר רֵישׁ לְבֵית אֲבָהָתוֹהִי הוּא.&nbsp; <b>א,ה</b> וְאִלֵּין
שְׁמָהָת גֻּבְרַיָּא דִּיקוּמוּן עִמְּכוֹן:&nbsp; לִרְאוּבֵן אֱלִיצוּר בַּר
שְׁדֵיאוּר.&nbsp; <b>א,ו</b> לְשִׁמְעוֹן שְׁלוּמִיאֵל בַּר צוּרִישַׁדָּי.&nbsp;
<b>א,ז</b> לִיהוּדָה נַחְשׁוֹן בַּר עַמִּינָדָב.&nbsp; <b>א,ח</b> לְיִשָּׂשכָר
נְתַנְאֵל בַּר צוּעָר.&nbsp; <b>א,ט</b> לִזְבוּלוּן אֱלִיאָב בַּר חֵילוֹן.&nbsp;
<b>א,י</b> לִבְנֵי יוֹסֵף לְאֶפְרַיִם אֱלִישָׁמָע בַּר עַמִּיהוּד לִמְנַשֶּׁה
גַּמְלִיאֵל בַּר פְּדָהֿצוּר.&nbsp; <b>א,יא</b> לְבִנְיָמִין אֲבִידָן בַּר
גִּדְעוֹנִי.&nbsp; <b>א,יב</b> לְדָן אֲחִיעֶזֶר בַּר עַמִּישַׁדָּי.&nbsp; <b>א,יג</b>
לְאָשֵׁר פַּגְעִיאֵל בַּר עָכְרָן.&nbsp; <b>א,יד</b> לְגָד אֶלְיָסָף בַּר
דְּעוּאֵל.&nbsp; <b>א,טו</b> לְנַפְתָּלִי אֲחִירַע בַּר עֵינָן.&nbsp; <b>א,טז</b>
אִלֵּין מְעָרְעֵי כְּנִשְׁתָּא רַבְרְבֵי שִׁבְטֵי אֲבָהָתְהוֹן:&nbsp; רֵישֵׁי אַלְפַיָּא
דְּיִשְׂרָאֵל אִנּוּן.&nbsp; <b>א,יז</b> וּדְבַר מֹשֶׁה וְאַהֲרוֹן יָת גֻּבְרַיָּא
הָאִלֵּין דְּאִתְפָּרַשׁוּ בִּשְׁמָהָן.&nbsp; <b>א,יח</b> וְיָת כָּל כְּנִשְׁתָּא
כְּנַשׁוּ בְּחַד לְיַרְחָא תִּנְיָנָא וְאִתְיַחַסוּ עַל זַרְעֲיָתְהוֹן לְבֵית
אֲבָהָתְהוֹן:&nbsp; בְּמִנְיַן שְׁמָהָן מִבַּר עַסְרִין שְׁנִין וּלְעֵילָא
לְגֻלְגְּלָתְהוֹן.&nbsp; <b>א,יט</b> כְּמָא דְּפַקֵּיד יְיָ יָת מֹשֶׁה
וּמְנָנוּן בְּמַדְבְּרָא דְּסִינָי.&nbsp; {ס}</p>

<p><b>א,כ</b> וַהֲווֹ בְנֵי רְאוּבֵן בֻּכְרֵיהּ
דְּיִשְׂרָאֵל תּוֹלְדָתְהוֹן לְזַרְעֲיָתְהוֹן לְבֵית אֲבָהָתְהוֹן:&nbsp;
בְּמִנְיַן שְׁמָהָן לְגֻלְגְּלָתְהוֹן כָּל דְּכוּרָא מִבַּר עַסְרִין שְׁנִין
וּלְעֵילָא כֹּל נָפֵיק חֵילָא.&nbsp; <b>א,כא</b> מִנְיָנֵיהוֹן לְשִׁבְטָא
דִּרְאוּבֵן אַרְבְּעִין וְשִׁתָּא אַלְפִין וַחֲמֵישׁ מְאָה.&nbsp; {פ}</p>

<p><b>א,כב</b> לִבְנֵי שִׁמְעוֹן תּוֹלְדָתְהוֹן
לְזַרְעֲיָתְהוֹן לְבֵית אֲבָהָתְהוֹן:&nbsp; מִנְיָנוֹהִי בְּמִנְיַן שְׁמָהָן
לְגֻלְגְּלָתְהוֹן כָּל דְּכוּרָא מִבַּר עַסְרִין שְׁנִין וּלְעֵילָא כֹּל נָפֵיק
חֵילָא.&nbsp; <b>א,כג</b> מִנְיָנֵיהוֹן לְשִׁבְטָא דְּשִׁמְעוֹן חַמְשִׁין
וְתִשְׁעָא אַלְפִין וּתְלָת מְאָה.&nbsp; {פ}</p>

<p><b>א,כד</b> לִבְנֵי גָד תּוֹלְדָתְהוֹן
לְזַרְעֲיָתְהוֹן לְבֵית אֲבָהָתְהוֹן:&nbsp; בְּמִנְיַן שְׁמָהָן מִבַּר עַסְרִין
שְׁנִין וּלְעֵילָא כֹּל נָפֵיק חֵילָא.&nbsp; <b>א,כה</b> מִנְיָנֵיהוֹן
לְשִׁבְטָא דְּגָד אַרְבְּעִין וְחַמְשָׁא אַלְפִין וְשֵׁית מְאָה
וְחַמְשִׁין.&nbsp; {פ}</p>

<p><b>א,כו</b> לִבְנֵי יְהוּדָה תּוֹלְדָתְהוֹן
לְזַרְעֲיָתְהוֹן לְבֵית אֲבָהָתְהוֹן:&nbsp; בְּמִנְיַן שְׁמָהָן מִבַּר עַסְרִין
שְׁנִין וּלְעֵילָא כֹּל נָפֵיק חֵילָא.&nbsp; <b>א,כז</b> מִנְיָנֵיהוֹן
לְשִׁבְטָא דִּיהוּדָה שִׁבְעִין וְאַרְבְּעָא אַלְפִין וְשֵׁית מְאָה.&nbsp; {פ}</p>

<p><b>א,כח</b> לִבְנֵי יִשָּׂשכָר תּוֹלְדָתְהוֹן
לְזַרְעֲיָתְהוֹן לְבֵית אֲבָהָתְהוֹן:&nbsp; בְּמִנְיַן שְׁמָהָן מִבַּר עַסְרִין
שְׁנִין וּלְעֵילָא כֹּל נָפֵיק חֵילָא.&nbsp; <b>א,כט</b> מִנְיָנֵיהוֹן
לְשִׁבְטָא דְּיִשָּׂשכָר חַמְשִׁין וְאַרְבְּעָא אַלְפִין וְאַרְבַּע
מְאָה.&nbsp; {פ}</p>

<p><b>א,ל</b> לִבְנֵי זְבוּלוּן תּוֹלְדָתְהוֹן
לְזַרְעֲיָתְהוֹן לְבֵית אֲבָהָתְהוֹן:&nbsp; בְּמִנְיַן שְׁמָהָן מִבַּר עַסְרִין
שְׁנִין וּלְעֵילָא כֹּל נָפֵיק חֵילָא.&nbsp; <b>א,לא</b> מִנְיָנֵיהוֹן
לְשִׁבְטָא דִּזְבוּלוּן חַמְשִׁין וְשִׁבְעָא אַלְפִין וְאַרְבַּע מְאָה.&nbsp;
{פ}</p>

<p><b>א,לב</b> לִבְנֵי יוֹסֵף לִבְנֵי אֶפְרַיִם
תּוֹלְדָתְהוֹן לְזַרְעֲיָתְהוֹן לְבֵית אֲבָהָתְהוֹן:&nbsp; בְּמִנְיַן שְׁמָהָן
מִבַּר עַסְרִין שְׁנִין וּלְעֵילָא כֹּל נָפֵיק חֵילָא.&nbsp; <b>א,לג</b> מִנְיָנֵיהוֹן
לְשִׁבְטָא דְּאֶפְרָיִם אַרְבְּעִין אַלְפִין וַחֲמֵישׁ מְאָה.&nbsp; {פ}</p>

<p><b>א,לד</b> לִבְנֵי מְנַשֶּׁה תּוֹלְדָתְהוֹן
לְזַרְעֲיָתְהוֹן לְבֵית אֲבָהָתְהוֹן:&nbsp; בְּמִנְיַן שְׁמָהָן מִבַּר עַסְרִין
שְׁנִין וּלְעֵילָא כֹּל נָפֵיק חֵילָא.&nbsp; <b>א,לה</b> מִנְיָנֵיהוֹן
לְשִׁבְטָא דִּמְנַשֶּׁה תְּלָתִין וּתְרֵין אַלְפִין וּמָאתַן.&nbsp; {פ}</p>

<p><b>א,לו</b> לִבְנֵי בִנְיָמִין תּוֹלְדָתְהוֹן
לְזַרְעֲיָתְהוֹן לְבֵית אֲבָהָתְהוֹן:&nbsp; בְּמִנְיַן שְׁמָהָן מִבַּר עַסְרִין
שְׁנִין וּלְעֵילָא כֹּל נָפֵיק חֵילָא.&nbsp; <b>א,לז</b> מִנְיָנֵיהוֹן
לְשִׁבְטָא דְּבִנְיָמִין תְּלָתִין וְחַמְשָׁא אַלְפִין וְאַרְבַּע מְאָה.&nbsp;
{פ}</p>

<p><b>א,לח</b> לִבְנֵי דָן תּוֹלְדָתְהוֹן
לְזַרְעֲיָתְהוֹן לְבֵית אֲבָהָתְהוֹן:&nbsp; בְּמִנְיַן שְׁמָהָן מִבַּר עַסְרִין
שְׁנִין וּלְעֵילָא כֹּל נָפֵיק חֵילָא.&nbsp; <b>א,לט</b> מִנְיָנֵיהוֹן
לְשִׁבְטָא דְּדָן שִׁתִּין וּתְרֵין אַלְפִין וּשְׁבַע מְאָה.&nbsp; {פ}</p>

<p><b>א,מ</b> לִבְנֵי אָשֵׁר תּוֹלְדָתְהוֹן
לְזַרְעֲיָתְהוֹן לְבֵית אֲבָהָתְהוֹן:&nbsp; בְּמִנְיַן שְׁמָהָן מִבַּר עַסְרִין
שְׁנִין וּלְעֵילָא כֹּל נָפֵיק חֵילָא.&nbsp; <b>א,מא</b> מִנְיָנֵיהוֹן
לְשִׁבְטָא דְּאָשֵׁר אַרְבְּעִין וְחַד אַלְפִין וַחֲמֵישׁ מְאָה.&nbsp; {פ}</p>

<p><b>א,מב</b> בְּנֵי נַפְתָּלִי תּוֹלְדָתְהוֹן
לְזַרְעֲיָתְהוֹן לְבֵית אֲבָהָתְהוֹן:&nbsp; בְּמִנְיַן שְׁמָהָן מִבַּר עַסְרִין
שְׁנִין וּלְעֵילָא כֹּל נָפֵיק חֵילָא.&nbsp; <b>א,מג</b> מִנְיָנֵיהוֹן לְשִׁבְטָא
דְּנַפְתָּלִי חַמְשִׁין וּתְלָתָא אַלְפִין וְאַרְבַּע מְאָה.&nbsp; {פ}</p>

<p><b>א,מד</b> אִלֵּין מִנְיָנַיָּא דִּמְנָא מֹשֶׁה
וְאַהֲרוֹן וְרַבְרְבֵי יִשְׂרָאֵל תְּרֵי עֲסַר גֻּבְרִין:&nbsp; גֻּבְרָא חַד
לְבֵית אֲבָהָתוֹהִי הֲווֹ.&nbsp; <b>א,מה</b> וַהֲווֹ כָּל מִנְיָנֵי בְנֵי
יִשְׂרָאֵל לְבֵית אֲבָהָתְהוֹן מִבַּר עַסְרִין שְׁנִין וּלְעֵילָא כָּל נָפֵיק
חֵילָא בְּיִשְׂרָאֵל.&nbsp; <b>א,מו</b> וַהֲווֹ כָּל מִנְיָנַיָּא שֵׁית מְאָה
וּתְלָתָא אַלְפִין וַחֲמֵישׁ מְאָה וְחַמְשִׁין.&nbsp; <b>א,מז</b> וְלֵיוָאֵי
לְשִׁבְטָא דַּאֲבָהָתְהוֹן לָא אִתְמְנִיאוּ בֵּינֵיהוֹן.&nbsp; {פ}</p>

<p><b>א,מח</b> וּמַלֵּיל יְיָ עִם מֹשֶׁה לְמֵימַר.&nbsp;
<b>א,מט</b> בְּרַם יָת שִׁבְטָא דְּלֵוִי לָא תִמְנֵי וְיָת חֻשְׁבָּנְהוֹן לָא
תְקַבֵּיל בְּגוֹ בְּנֵי יִשְׂרָאֵל.&nbsp; <b>א,נ</b> וְאַתְּ מַנִּי יָת
לֵיוָאֵי עַל מַשְׁכְּנָא דְּסָהֲדוּתָא וְעַל כָּל מָנוֹהִי וְעַל כָּל דְּלֵיהּ
אִנּוּן יִטְּלוּן יָת מַשְׁכְּנָא וְיָת כָּל מָנוֹהִי וְאִנּוּן
יְשַׁמְּשׁוּנֵּיהּ וּסְחוֹר סְחוֹר לְמַשְׁכְּנָא יִשְׁרוֹן.&nbsp; <b>א,נא</b> וּבְמִטַּל
מַשְׁכְּנָא יְפָרְקוּן יָתֵיהּ לֵיוָאֵי וּבְמִשְׁרֵי מַשְׁכְּנָא יְקִימוּן
יָתֵיהּ לֵיוָאֵי וְחִילוֹנַי דְּיִקְרַב יִתְקְטִיל.&nbsp; <b>א,נב</b> וְשָׁרַן
בְּנֵי יִשְׂרָאֵל גְּבַר עַל מַשְׁרוֹהִי וּגְבַר עַל טִקְסֵיהּ
לְחֵילֵיהוֹן.&nbsp; <b>א,נג</b> וְלֵיוָאֵי יִשְׁרוֹן סְחוֹר סְחוֹר
לְמַשְׁכְּנָא דְּסָהֲדוּתָא וְלָא יְהֵי רֻגְזָא עַל כְּנִשְׁתָּא דִּבְנֵי
יִשְׂרָאֵל וְיִטְּרוּן לֵיוָאֵי יָת מַטְּרַת מַשְׁכְּנָא דְּסָהֲדוּתָא.&nbsp; <b>א,נד</b>
וַעֲבַדוּ בְּנֵי יִשְׂרָאֵל:&nbsp; כְּכֹל דְּפַקֵּיד יְיָ יָת מֹשֶׁה כֵּין
עֲבַדוּ.&nbsp; {פ}</p>

<p><b>ב,א</b> וּמַלֵּיל יְיָ עִם מֹשֶׁה וְעִם אַהֲרוֹן
לְמֵימַר.&nbsp; <b>ב,ב</b> גְּבַר עַל טִקְסֵיהּ בְּאָתְוָן לְבֵית אֲבָהָתְהוֹן
יִשְׁרוֹן בְּנֵי יִשְׂרָאֵל:&nbsp; מִקֳּבֵיל סְחוֹר סְחוֹר לְמַשְׁכַּן זִמְנָא
יִשְׁרוֹן.&nbsp; <b>ב,ג</b> וְדִשְׁרַן קִדּוּמָא מַדְנְחָא טֵיקַס מַשְׁרִית
יְהוּדָה לְחֵילֵיהוֹן וְרַבָּא לִבְנֵי יְהוּדָה נַחְשׁוֹן בַּר
עַמִּינָדָב.&nbsp; <b>ב,ד</b> וְחֵילֵיהּ וּמִנְיָנֵיהוֹן שִׁבְעִין וְאַרְבְּעָא
אַלְפִין וְשֵׁית מְאָה.&nbsp; <b>ב,ה</b> וְדִשְׁרַן סְמִיכִין עֲלוֹהִי שִׁבְטָא
דְּיִשָּׂשכָר וְרַבָּא לִבְנֵי יִשָּׂשכָר נְתַנְאֵל בַּר צוּעָר.&nbsp; <b>ב,ו</b>
וְחֵילֵיהּ וּמִנְיָנוֹהִי חַמְשִׁין וְאַרְבְּעָא אַלְפִין וְאַרְבַּע
מְאָה.&nbsp; <b>ב,ז</b> שִׁבְטָא דִּזְבוּלוּן וְרַבָּא לִבְנֵי זְבוּלוּן
אֱלִיאָב בַּר חֵילוֹן.&nbsp; <b>ב,ח</b> וְחֵילֵיהּ וּמִנְיָנוֹהִי חַמְשִׁין
וְשִׁבְעָא אַלְפִין וְאַרְבַּע מְאָה.&nbsp; <b>ב,ט</b> כָּל מִנְיָנַיָּא
לְמַשְׁרִית יְהוּדָה מְאָה וּתְמָנַן וְשִׁתָּא אַלְפִין וְאַרְבַּע מְאָה
לְחֵילֵיהוֹן בְּקַדְמֵיתָא נָטְלִין.&nbsp; {ס}</p>

<p><b>ב,י</b> טֵיקַס מַשְׁרִית רְאוּבֵן דָּרוֹמָא
לְחֵילֵיהוֹן וְרַבָּא לִבְנֵי רְאוּבֵן אֱלִיצוּר בַּר שְׁדֵיאוּר.&nbsp; <b>ב,יא</b>
וְחֵילֵיהּ וּמִנְיָנוֹהִי אַרְבְּעִין וְשִׁתָּא אַלְפִין וַחֲמֵישׁ מְאָה.&nbsp;
<b>ב,יב</b> וְדִשְׁרַן סְמִיכִין עֲלוֹהִי שִׁבְטָא דְּשִׁמְעוֹן וְרַבָּא לִבְנֵי
שִׁמְעוֹן שְׁלוּמִיאֵל בַּר צוּרִישַׁדָּי.&nbsp; <b>ב,יג</b> וְחֵילֵיהּ וּמִנְיָנֵיהוֹן
חַמְשִׁין וְתִשְׁעָא אַלְפִין וּתְלָת מְאָה.&nbsp; <b>ב,יד</b> וְשִׁבְטָא
דְּגָד וְרַבָּא לִבְנֵי גָד אֶלְיָסָף בַּר רְעוּאֵל.&nbsp; <b>ב,טו</b> וְחֵילֵיהּ
וּמִנְיָנֵיהוֹן אַרְבְּעִין וְחַמְשָׁא אַלְפִין וְשֵׁית מְאָה וְחַמְשִׁין.&nbsp;
<b>ב,טז</b> כָּל מִנְיָנַיָּא לְמַשְׁרִית רְאוּבֵן מְאָה וְחַמְשִׁין וְחַד
אַלְפִין וְאַרְבַּע מְאָה וְחַמְשִׁין לְחֵילֵיהוֹן בְּתִנְיֵיתָא
נָטְלִין.&nbsp; {ס}</p>

<p><b>ב,יז</b> וְנָטֵיל מַשְׁכַּן זִמְנָא מַשְׁרִית
לֵיוָאֵי בְּגוֹ מַשְׁרְיָתָא כְּמָא דְּשָׁרַן כֵּין נָטְלִין גְּבַר עַל
אַתְרֵיהּ לְטִקְסֵיהוֹן.&nbsp; {ס}</p>

<p><b>ב,יח</b> טֵיקַס מַשְׁרִית אֶפְרַיִם לְחֵילֵיהוֹן
מַעְרְבָא וְרַבָּא לִבְנֵי אֶפְרַיִם אֱלִישָׁמָע בַּר עַמִּיהוּד.&nbsp; <b>ב,יט</b>
וְחֵילֵיהּ וּמִנְיָנֵיהוֹן אַרְבְּעִין אַלְפִין וַחֲמֵישׁ מְאָה.&nbsp; <b>ב,כ</b>
וְדִסְמִיכִין עֲלוֹהִי שִׁבְטָא דִּמְנַשֶּׁה וְרַבָּא לִבְנֵי מְנַשֶּׁה גַּמְלִיאֵל
בַּר פְּדָהצוּר.&nbsp; <b>ב,כא</b> וְחֵילֵיהּ וּמִנְיָנֵיהוֹן תְּלָתִין וּתְרֵין
אַלְפִין וּמָאתַן.&nbsp; <b>ב,כב</b> וְשִׁבְטָא דְּבִנְיָמִין וְרַבָּא לִבְנֵי
בִנְיָמִין אֲבִידָן בַּר גִּדְעוֹנִי.&nbsp; <b>ב,כג</b> וְחֵילֵיהּ וּמִנְיָנֵיהוֹן
תְּלָתִין וְחַמְשָׁא אַלְפִין וְאַרְבַּע מְאָה.&nbsp; <b>ב,כד</b> כָּל
מִנְיָנַיָּא לְמַשְׁרִית אֶפְרַיִם מְאָה וּתְמָנְיָא אַלְפִין וּמְאָה
לְחֵילֵיהוֹן בִּתְלִיתֵיתָא נָטְלִין.&nbsp; {ס}</p>

<p><b>ב,כה</b> טֵיקַס מַשְׁרִית דָּן צִפּוּנָא לְחֵילֵיהוֹן
וְרַבָּא לִבְנֵי דָן אֲחִיעֶזֶר בַּר עַמִּישַׁדָּי.&nbsp; <b>ב,כו</b> וְחֵילֵיהּ
וּמִנְיָנֵיהוֹן שִׁתִּין וּתְרֵין אַלְפִין וּשְׁבַע מְאָה.&nbsp; <b>ב,כז</b> וְדִשְׁרַן
סְמִיכִין עֲלוֹהִי שִׁבְטָא דְּאָשֵׁר וְרַבָּא לִבְנֵי אָשֵׁר פַּגְעִיאֵל בַּר
עָכְרָן.&nbsp; <b>ב,כח</b> וְחֵילֵיהּ וּמִנְיָנֵיהוֹן אַרְבְּעִין וְחַד
אַלְפִין וַחֲמֵישׁ מְאָה.&nbsp; <b>ב,כט</b> וְשִׁבְטָא דְּנַפְתָּלִי וְרַבָּא
לִבְנֵי נַפְתָּלִי אֲחִירַע בַּר עֵינָן.&nbsp; <b>ב,ל</b> וְחֵילֵיהּ וּמִנְיָנֵיהוֹן
חַמְשִׁין וּתְלָתָא אַלְפִין וְאַרְבַּע מְאָה.&nbsp; <b>ב,לא</b> כָּל
מִנְיָנַיָּא לְמַשְׁרִית דָּן מְאָה וְחַמְשִׁין וְשִׁבְעָא אַלְפִין וְשֵׁית
מְאָה בְּבָתְרֵיתָא נָטְלִין לְטִקְסֵיהוֹן.&nbsp; {פ}</p>

<p><b>ב,לב</b> אִלֵּין מִנְיָנֵי בְנֵי יִשְׂרָאֵל לְבֵית
אֲבָהָתְהוֹן:&nbsp; כָּל מִנְיָנֵי מַשְׁרְיָתָא לְחֵילֵיהוֹן שֵׁית מְאָה
וּתְלָתָא אַלְפִין וַחֲמֵישׁ מְאָה וְחַמְשִׁין.&nbsp; <b>ב,לג</b> וְלֵיוָאֵי
לָא אִתְמְנִיאוּ בְּגוֹ בְנֵי יִשְׂרָאֵל:&nbsp; כְּמָא דְּפַקֵּיד יְיָ יָת
מֹשֶׁה.&nbsp; <b>ב,לד</b> וַעֲבַדוּ בְּנֵי יִשְׂרָאֵל:&nbsp; כְּכֹל דְּפַקֵּיד
יְיָ יָת מֹשֶׁה כֵּין שָׁרַן לְטִקְסֵיהוֹן וְכֵין נָטְלִין גְּבַר
לְזַרְעִיתֵיהּ עַל בֵּית אֲבָהָתוֹהִי.&nbsp; {פ}</p>

<p><b>ג,א</b> וְאִלֵּין תּוֹלְדָת אַהֲרוֹן
וּמֹשֶׁה:&nbsp; בְּיוֹמָא דְּמַלֵּיל יְיָ יָת מֹשֶׁה בְּטוּרָא דְּסִינָי.&nbsp;
<b>ג,ב</b> וְאִלֵּין שְׁמָהָת בְּנֵי אַהֲרוֹן בֻּכְרָא נָדָב וַאֲבִיהוּא
אֶלְעָזָר וְאִיתָמָר.&nbsp; <b>ג,ג</b> אִלֵּין שְׁמָהָת בְּנֵי אַהֲרוֹן
כָּהֲנַיָּא דְּאִתְרַבִּיאוּ דְּאִתְקָרַב קֻרְבָּנְהוֹן לְשַׁמָּשָׁא.&nbsp; <b>ג,ד</b>
וּמִית נָדָב וַאֲבִיהוּא קֳדָם יְיָ בְּקָרוֹבֵיהוֹן אִישָׁתָא נֻכְרֵיתָא קֳדָם
יְיָ בְּמַדְבְּרָא דְּסִינַי וּבְנִין לָא הֲווֹ לְהוֹן וְשַׁמֵּישׁ אֶלְעָזָר
וְאִיתָמָר עַל אַפֵּי אַהֲרוֹן אֲבוּהוֹן.&nbsp; {פ}</p>

<p><b>ג,ה</b> וּמַלֵּיל יְיָ עִם מֹשֶׁה לְמֵימַר.&nbsp; <b>ג,ו</b>
קָרֵיב יָת שִׁבְטָא דְּלֵוִי וּתְקִים יָתֵיהּ קֳדָם אַהֲרוֹן כָּהֲנָא
וִישַׁמְּשׁוּן יָתֵיהּ.&nbsp; <b>ג,ז</b> וְיִטְּרוּן יָת מַטַּרְתֵּיהּ וְיָת
מַטְּרַת כָּל כְּנִשְׁתָּא קֳדָם מַשְׁכַּן זִמְנָא לְמִפְלַח יָת פֻּלְחַן
מַשְׁכְּנָא.&nbsp; <b>ג,ח</b> וְיִטְּרוּן יָת כָּל מָנֵי מַשְׁכַּן זִמְנָא
וְיָת מַטְּרַת בְּנֵי יִשְׂרָאֵל לְמִפְלַח יָת פֻּלְחַן מַשְׁכְּנָא.&nbsp; <b>ג,ט</b>
וְתִתֵּין יָת לֵיוָאֵי לְאַהֲרוֹן וְלִבְנוֹהִי:&nbsp; מְסִירִין יְהִיבִין
אִנּוּן לֵיהּ מִן בְּנֵי יִשְׂרָאֵל.&nbsp; <b>ג,י</b> וְיָת אַהֲרוֹן וְיָת
בְּנוֹהִי תְמַנֵּי וְיִטְּרוּן יָת כְּהֻנַּתְהוֹן וְחִילוֹנַי דְּיִקְרַב
יִתְקְטִיל.&nbsp; {פ}</p>

<p><b>ג,יא</b> וּמַלֵּיל יְיָ עִם מֹשֶׁה לְמֵימַר.&nbsp;
<b>ג,יב</b> וַאֲנָא הָא קָרֵיבִית יָת לֵיוָאֵי מִגּוֹ בְּנֵי יִשְׂרָאֵל חֲלָף
כָּל בֻּכְרָא פָּתַח וַלְדָּא מִבְּנֵי יִשְׂרָאֵל וִיהוֹן מְשַׁמְּשִׁין
קֳדָמַי לֵיוָאֵי.&nbsp; <b>ג,יג</b> אֲרֵי דִּילִי כָּל בֻּכְרָא בְּיוֹמָא
דִּקְטַלִית כָּל בֻּכְרָא בְּאַרְעָא דְּמִצְרַיִם אַקְדֵּישִׁית קֳדָמַי כָּל
בֻּכְרָא בְּיִשְׂרָאֵל מֵאֲנָשָׁא עַד בְּעִירָא:&nbsp; דִּילִי יְהוֹן אֲנָא יְיָ.&nbsp;
{פ}</p>

<p><b>ג,יד</b> וּמַלֵּיל יְיָ עִם מֹשֶׁה בְּמַדְבְּרָא
דְּסִינַי לְמֵימַר.&nbsp; <b>ג,טו</b> מְנִי יָת בְּנֵי לֵוִי לְבֵית
אֲבָהָתְהוֹן לְזַרְעֲיָתְהוֹן:&nbsp; כָּל דְּכוּרָא מִבַּר יַרְחָא וּלְעֵילָא
תִּמְנֵינוּן.&nbsp; <b>ג,טז</b> וּמְנָא יָתְהוֹן מֹשֶׁה עַל מֵימְרָא דַּייָ
כְּמָא דְּאִתְפַּקַּד.&nbsp; <b>ג,יז</b> וַהֲווֹ אִלֵּין בְּנֵי לֵוִי
בִּשְׁמָהָתְהוֹן גֵּרְשׁוֹן וּקְהָת וּמְרָרִי.&nbsp; <b>ג,יח</b> וְאִלֵּין
שְׁמָהָת בְּנֵי גֵּרְשׁוֹן לְזַרְעֲיָתְהוֹן לִבְנִי וְשִׁמְעִי.&nbsp; <b>ג,יט</b>
וּבְנֵי קְהָת לְזַרְעֲיָתְהוֹן עַמְרָם וְיִצְהָר חֶבְרוֹן וְעֻזִּיאֵל.&nbsp; <b>ג,כ</b>
וּבְנֵי מְרָרִי לְזַרְעֲיָתְהוֹן מַחְלִי וּמוּשִׁי אִלֵּין אִנּוּן זַרְעֲיָת
לֵוִי לְבֵית אֲבָהָתְהוֹן.&nbsp; <b>ג,כא</b> לְגֵרְשׁוֹן זַרְעִית לִבְנִי
וְזַרְעִית שִׁמְעִי אִלֵּין אִנּוּן זַרְעֲיָת גֵּרְשׁוֹן.&nbsp; <b>ג,כב</b> מִנְיָנֵיהוֹן
בְּמִנְיַן כָּל דְּכוּרָא מִבַּר יַרְחָא וּלְעֵילָא מִנְיָנֵיהוֹן שִׁבְעָא
אַלְפִין וַחֲמֵישׁ מְאָה.&nbsp; <b>ג,כג</b> זַרְעֲיָת גֵּרְשׁוֹן אֲחוֹרֵי
מַשְׁכְּנָא יִשְׁרוֹן מַעְרְבָא.&nbsp; <b>ג,כד</b> וְרַב בֵּית בָּא לְבֵית
גֵּרְשׁוֹן אֶלְיָסָף בַּר לָאֵל.&nbsp; <b>ג,כה</b> וּמַטְּרַת בְּנֵי גֵרְשׁוֹן
בְּמַשְׁכַּן זִמְנָא מַשְׁכְּנָא וּפְרָסָא חוּפָאֵיהּ וּפְרָסָא דִּתְרַע
מַשְׁכַּן זִמְנָא.&nbsp; <b>ג,כו</b> וּסְרָדֵי דָּרְתָא וְיָת פְּרָסָא דִּתְרַע
דָּרְתָא דְּעַל מַשְׁכְּנָא וְעַל מַדְבְּחָא סְחוֹר סְחוֹר וְיָת אֲטוּנוֹהִי
לְכֹל פֻּלְחָנֵיהּ.&nbsp; {ס}</p>

<p><b>ג,כז</b> וְלִקְהָת זַרְעִית עַמְרָם וְזַרְעִית
יִצְהָר וְזַרְעִית חֶבְרוֹן וְזַרְעִית עֻזִּיאֵל אִלֵּין אִנּוּן זַרְעֲיָת
קְהָת.&nbsp; <b>ג,כח</b> בְּמִנְיַן כָּל דְּכוּרָא מִבַּר יַרְחָא וּלְעֵילָא
תְּמָנְיָא אַלְפִין וְשֵׁית מְאָה נָטְרֵי מַטַּרְתָּא דְּקֻדְשָׁא.&nbsp; <b>ג,כט</b>
זַרְעֲיָת בְּנֵי קְהָת יִשְׁרוֹן עַל שִׁדָּא דְּמַשְׁכְּנָא דָּרוֹמָא.&nbsp; <b>ג,ל</b>
וְרַב בֵּית בָּא לְזַרְעֲיָת קְהָת אֱלִיצָפָן בַּר עֻזִּיאֵל.&nbsp; <b>ג,לא</b>
וּמַטַּרְתְּהוֹן אֲרוֹנָא וּפָתוּרָא וּמְנָרְתָא וּמַדְבְּחַיָּא וּמָנֵי קֻדְשָׁא
דִּישַׁמְּשׁוּן בְּהוֹן וּפְרָסָא וְכֹל פֻּלְחָנֵיהּ.&nbsp; <b>ג,לב</b> וְאַמַּרְכְּלָא
דִּמְמֻנַּא עַל רַבְרְבֵי לֵיוָאֵי אֶלְעָזָר בַּר אַהֲרוֹן כָּהֲנָא מִתְּחוֹת
יְדוֹהִי מְמֻנַּן נָטְרֵי מַטַּרְתָּא דְּקֻדְשָׁא.&nbsp; <b>ג,לג</b> לִמְרָרִי
זַרְעִית מַחְלִי וְזַרְעִית מוּשִׁי אִלֵּין אִנּוּן זַרְעֲיָת מְרָרִי.&nbsp; <b>ג,לד</b>
וּמִנְיָנֵיהוֹן בְּמִנְיַן כָּל דְּכוּרָא מִבַּר יַרְחָא וּלְעֵילָא שִׁתָּא
אַלְפִין וּמָאתַן.&nbsp; <b>ג,לה</b> וְרַב בֵּית בָּא לְזַרְעֲיָת מְרָרִי
צוּרִיאֵל בַּר אֲבִיחָיִל עַל שִׁדָּא דְּמַשְׁכְּנָא יִשְׁרוֹן
צִפּוּנָא.&nbsp; <b>ג,לו</b> וְדִמְסִיר לְמִטַּר לִבְנֵי מְרָרִי דַּפֵּי מַשְׁכְּנָא
וְעָבְרוֹהִי וְעַמּוּדוֹהִי וְסָמְכוֹהִי וְכָל מָנוֹהִי וְכֹל פֻּלְחָנֵיהּ.&nbsp;
<b>ג,לז</b> וְעַמּוּדֵי דָּרְתָא סְחוֹר סְחוֹר וְסָמְכֵיהוֹן וְסִכֵּיהוֹן
וַאֲטוּנֵיהוֹן.&nbsp; <b>ג,לח</b> וְדִשְׁרַן קֳדָם מַשְׁכְּנָא קִדּוּמָא קֳדָם
מַשְׁכַּן זִמְנָא מַדְנְחָא מֹשֶׁה וְאַהֲרוֹן וּבְנוֹהִי נָטְרֵי מַטְּרַת
מַקְדְּשָׁא לְמַטְּרַת בְּנֵי יִשְׂרָאֵל וְחִילוֹנַי דְּיִקְרַב
יִתְקְטִיל.&nbsp; <b>ג,לט</b> כָּל מִנְיָנֵי לֵיוָאֵי דִּמְנָא מֹשֶׁה וְאַהֲרוֹן
עַל מֵימְרָא דַּייָ לְזַרְעֲיָתְהוֹן:&nbsp; כָּל דְּכוּרָא מִבַּר יַרְחָא
וּלְעֵילָא עַסְרִין וּתְרֵין אַלְפִין.&nbsp; {ס}</p>

<p><b>ג,מ</b> וַאֲמַר יְיָ לְמֹשֶׁה מְנִי כָּל
בְּכוֹרַיָּא דְּכוּרַיָּא לִבְנֵי יִשְׂרָאֵל מִבַּר יַרְחָא וּלְעֵילָא
וְקַבֵּיל יָת חֻשְׁבַּן שְׁמָהָתְהוֹן.&nbsp; <b>ג,מא</b> וּתְקָרֵיב יָת
לֵיוָאֵי קֳדָמַי אֲנָא יְיָ חֲלָף כָּל בֻּכְרָא בִּבְנֵי יִשְׂרָאֵל וְיָת
בְּעִירָא דְּלֵיוָאֵי חֲלָף כָּל בֻּכְרָא בִּבְעִירָא דִּבְנֵי
יִשְׂרָאֵל.&nbsp; <b>ג,מב</b> וּמְנָא מֹשֶׁה כְּמָא דְּפַקֵּיד יְיָ יָתֵיהּ יָת
כָּל בֻּכְרָא בִּבְנֵי יִשְׂרָאֵל.&nbsp; <b>ג,מג</b> וַהֲווֹ כָּל בְּכוֹרַיָּא
דְּכוּרַיָּא בְּמִנְיַן שְׁמָהָן מִבַּר יַרְחָא וּלְעֵילָא
לְמִנְיָנֵיהוֹן:&nbsp; עַסְרִין וּתְרֵין אַלְפִין וּמָאתַן וְשִׁבְעִין וּתְלָתָא.&nbsp;
{פ}</p>

<p><b>ג,מד</b> וּמַלֵּיל יְיָ עִם מֹשֶׁה לְמֵימַר.&nbsp;
<b>ג,מה</b> קָרֵיב יָת לֵיוָאֵי חֲלָף כָּל בֻּכְרָא בִּבְנֵי יִשְׂרָאֵל וְיָת
בְּעִירָא דְּלֵיוָאֵי חֲלָף בְּעִירְהוֹן וִיהוֹן מְשַׁמְּשִׁין קֳדָמַי
לֵיוָאֵי אֲנָא יְיָ.&nbsp; <b>ג,מו</b> וְיָת פֻּרְקַן מָאתַן וְשִׁבְעִין
וּתְלָתָא דְּיַתִּירִין עַל לֵיוָאֵי מִבְּכוֹרַיָּא דִּבְנֵי יִשְׂרָאֵל.&nbsp; <b>ג,מז</b>
וְתִסַּב חֲמֵישׁ חֲמֵישׁ סִלְעִין לְגֻלְגֻּלְתָּא:&nbsp; בְּסִלְעֵי קֻדְשָׁא
תִּסַּב עַסְרִין מָעִין סִלְעָא.&nbsp; <b>ג,מח</b> וְתִתֵּין כַּסְפָּא
לְאַהֲרוֹן וְלִבְנוֹהִי פֻּרְקַן דְּיַתִּירִין דִּבְהוֹן.&nbsp; <b>ג,מט</b> וּנְסֵיב
מֹשֶׁה יָת כְּסַף פֻּרְקָנְהוֹן מִן דְּיַתִּירִין עַל פְּרִיקֵי לֵיוָאֵי.&nbsp;
<b>ג,נ</b> מִן בְּכוֹרַיָּא דִּבְנֵי יִשְׂרָאֵל נְסֵיב יָת כַּסְפָּא:&nbsp;
אֶלֶף וּתְלָת מְאָה וְשִׁתִּין וַחֲמֵישׁ סִלְעִין בְּסִלְעֵי קֻדְשָׁא.&nbsp; <b>ג,נא</b>
וִיהַב מֹשֶׁה יָת כְּסַף פְּרִיקַיָּא לְאַהֲרוֹן וְלִבְנוֹהִי עַל מֵימְרָא
דַּייָ:&nbsp; כְּמָא דְּפַקֵּיד יְיָ יָת מֹשֶׁה.&nbsp; {פ}</p>

<p><b>ד,א</b> וּמַלֵּיל יְיָ עִם מֹשֶׁה וּלְאַהֲרוֹן
לְמֵימַר.&nbsp; <b>ד,ב</b> קַבִּילוּ יָת חֻשְׁבַּן בְּנֵי קְהָת מִגּוֹ בְּנֵי
לֵוִי לְזַרְעֲיָתְהוֹן לְבֵית אֲבָהָתְהוֹן.&nbsp; <b>ד,ג</b> מִבַּר תְּלָתִין
שְׁנִין וּלְעֵילָא וְעַד בַּר חַמְשִׁין שְׁנִין כָּל דְּאָתֵי לְחֵילָא
לְמֶעֱבַד עֲבִידְתָא בְּמַשְׁכַּן זִמְנָא.&nbsp; <b>ד,ד</b> דֵּין פֻּלְחַן
בְּנֵי קְהָת בְּמַשְׁכַּן זִמְנָא קֹדֶשׁ קֻדְשַׁיָּא.&nbsp; <b>ד,ה</b> וְיֵיעוֹל
אַהֲרוֹן וּבְנוֹהִי בְּמִטַּל מַשְׁרִיתָא וִיפָרְקוּן יָת פָּרֻכְתָּא
דִּפְרָסָא וִיכַסּוֹן בַּהּ יָת אֲרוֹנָא דְּסָהֲדוּתָא.&nbsp; <b>ד,ו</b> וְיִתְּנוּן
עֲלוֹהִי חוּפָאָה דִּמְשַׁךְ סָסְגּוֹנָא וְיִפְרְסוּן לְבוּשׁ גְּמִיר תַּכְלָא
מִלְּעֵילָא וִישַׁוּוֹן אֲרִיחוֹהִי.&nbsp; <b>ד,ז</b> וְעַל פָּתוּרָא
דִּלְחֵים אַפַּיָּא יִפְרְסוּן לְבוּשׁ תַּכְלָא וְיִתְּנוּן עֲלוֹהִי יָת
מְגִסַּיָּא וְיָת בָּזִכַּיָּא וְיָת מְכִילָתָא וְיָת קָסְוָת נִסּוּכָא
וְלַחְמָא תְּדִירָא עֲלוֹהִי יְהֵי.&nbsp; <b>ד,ח</b> וְיִפְרְסוּן עֲלֵיהוֹן
לְבוּשׁ צְבַע זְהוֹרִי וִיכַסּוֹן יָתֵיהּ בְּחוּפָאָה דִּמְשַׁךְ סָסְגּוֹנָא
וִישַׁוּוֹן יָת אֲרִיחוֹהִי.&nbsp; <b>ד,ט</b> וְיִסְּבוּן לְבוּשׁ תַּכְלָא
וִיכַסּוֹן יָת מְנָרְתָא דְּאַנְהוֹרֵי וְיָת בּוֹצִינַהָא וְיָת צֵיבְתַהָא
וְיָת מַחְתְּיָתַהָא וְיָת כָּל מָנֵי שִׁמּוּשַׁהּ דִּישַׁמְּשׁוּן לַהּ
בְּהוֹן.&nbsp; <b>ד,י</b> וְיִתְּנוּן יָתַהּ וְיָת כָּל מָנַהָא לְחוּפָאָה
דִּמְשַׁךְ סָסְגּוֹנָא וְיִתְּנוּן עַל אֲרִיחָא.&nbsp; <b>ד,יא</b> וְעַל
מַדְבְּחָא דְּדַהְבָּא יִפְרְסוּן לְבוּשׁ תַּכְלָא וִיכַסּוֹן יָתֵיהּ
בְּחוּפָאָה דִּמְשַׁךְ סָסְגּוֹנָא וִישַׁוּוֹן יָת אֲרִיחוֹהִי.&nbsp; <b>ד,יב</b>
וְיִסְּבוּן יָת כָּל מָנֵי שִׁמּוּשָׁא דִּישַׁמְּשׁוּן בְּהוֹן בְּקֻדְשָׁא
וְיִתְּנוּן לִלְבוּשׁ תַּכְלָא וִיכַסּוֹן יָתְהוֹן בְּחוּפָאָה דִּמְשַׁךְ
סָסְגּוֹנָא וְיִתְּנוּן עַל אֲרִיחָא.&nbsp; <b>ד,יג</b> וְיִסְפּוֹן יָת
קִטְמָא דְּמַדְבְּחָא וְיִפְרְסוּן עֲלוֹהִי לְבוּשׁ אַרְגְּוָן.&nbsp; <b>ד,יד</b>
וְיִתְּנוּן עֲלוֹהִי יָת כָּל מָנוֹהִי דִּישַׁמְּשׁוּן עֲלוֹהִי בְּהוֹן יָת
מַחְתְּיָתָא וְיָת צִנּוֹרְיָתָא וְיָת מַגְרוֹפְיָתָא וְיָת מִזְרְקַיָּא כֹּל
מָנֵי מַדְבְּחָא וְיִפְרְסוֹן עֲלוֹהִי חוּפָאָה דִּמְשַׁךְ סָסְגּוֹנָא
וִישַׁוּוֹן אֲרִיחוֹהִי.&nbsp; <b>ד,טו</b> וִישֵׁיצֵי אַהֲרוֹן וּבְנוֹהִי
לְכַסָּאָה יָת קֻדְשָׁא וְיָת כָּל מָנֵי קֻדְשָׁא בְּמִטַּל מַשְׁרִיתָא וּבָתַר
כֵּין יֵיעֲלוּן בְּנֵי קְהָת לְמִטַּל וְלָא יִקְרְבוּן לְקֻדְשָׁא וְלָא
יְמוּתוּן אִלֵּין מַטוּל בְּנֵי קְהָת בְּמַשְׁכַּן זִמְנָא.&nbsp; <b>ד,טז</b> וְדִמְסִיר
לְאֶלְעָזָר בַּר אַהֲרוֹן כָּהֲנָא מִשְׁחָא דְּאַנְהָרוּתָא וּקְטֹרֶת
בֻּסְמַיָּא וּמִנְחָתָא תְּדִירָא וּמִשְׁחָא דִּרְבוּתָא:&nbsp; מָסְרַת כָּל
מַשְׁכְּנָא וְכָל דְּבֵיהּ בְּקֻדְשָׁא וּבְמָנוֹהִי.&nbsp; {פ}</p>

<p><b>ד,יז</b> וּמַלֵּיל יְיָ עִם מֹשֶׁה וּלְאַהֲרוֹן
לְמֵימַר.&nbsp; <b>ד,יח</b> לָא תְשֵׁיצוֹן יָת שֵׁיבַט זַרְעֲיָת קְהָת מִגּוֹ
לֵיוָאֵי.&nbsp; <b>ד,יט</b> וְדָא עֲבִידוּ לְהוֹן וְיֵיחוֹן וְלָא יְמוּתוּן
בְּמִקְרַבְהוֹן לְקֹדֶשׁ קֻדְשַׁיָּא:&nbsp; אַהֲרוֹן וּבְנוֹהִי יֵיעֲלוּן
וִימַנּוֹן יָתְהוֹן גְּבַר גְּבַר עַל פֻּלְחָנֵיהּ וּלְמַטוּלֵיהּ.&nbsp; <b>ד,כ</b>
וְלָא יֵיעֲלוּן לְמִחְזֵי כַּד מְכַסַּן יָת מָנֵי קֻדְשָׁא וְלָא
יְמוּתוּן.&nbsp; {פ}</p>

<p><b>ד,כא</b> וּמַלֵּיל יְיָ עִם מֹשֶׁה לְמֵימַר.&nbsp;
<b>ד,כב</b> קַבֵּיל יָת חֻשְׁבַּן בְּנֵי גֵרְשׁוֹן אַף אִנּוּן:&nbsp; לְבֵית
אֲבָהָתְהוֹן לְזַרְעֲיָתְהוֹן.&nbsp; <b>ד,כג</b> מִבַּר תְּלָתִין שְׁנִין
וּלְעֵילָא עַד בַּר חַמְשִׁין שְׁנִין תִּמְנֵי יָתְהוֹן:&nbsp; כָּל דְּאָתֵי
לְחַיָּלָא חֵילָא לְמִפְלַח פֻּלְחָנָא בְּמַשְׁכַּן זִמְנָא.&nbsp; <b>ד,כד</b> דֵּין
פֻּלְחַן זַרְעֲיָת גֵּרְשׁוֹן לְמִפְלַח וּלְמִטַּל.&nbsp; <b>ד,כה</b> וְיִטְּלוּן
יָת יְרִיעָת מַשְׁכְּנָא וְיָת מַשְׁכַּן זִמְנָא חוּפָאֵיהּ וְחוּפָאָה דְּסָסְגּוֹנָא
דַּעֲלוֹהִי מִלְּעֵילָא וְיָת פְּרָסָא דִּתְרַע מַשְׁכַּן זִמְנָא.&nbsp; <b>ד,כו</b>
וְיָת סְרָדֵי דָּרְתָא וְיָת פְּרָסָא דְּמַעֲלַנָא דִּתְרַע דָּרְתָא דְּעַל
מַשְׁכְּנָא וְעַל מַדְבְּחָא סְחוֹר סְחוֹר וְיָת אֲטוּנֵיהוֹן וְיָת כָּל מָנֵי
פֻּלְחָנְהוֹן וְיָת כָּל דְּיִתְמְסַר לְהוֹן וְיִפְלְחוּן.&nbsp; <b>ד,כז</b> עַל
מֵימַר אַהֲרוֹן וּבְנוֹהִי יְהֵי כָּל פֻּלְחַן בְּנֵי גֵרְשׁוֹן לְכָל
מַטוּלְהוֹן וּלְכֹל פֻּלְחָנְהוֹן וּתְמַנּוֹן עֲלֵיהוֹן בְּמַטְּרָא יָת כָּל
מַטוּלְהוֹן.&nbsp; <b>ד,כח</b> דֵּין פֻּלְחַן זַרְעֲיָת בְּנֵי גֵרְשׁוֹן
בְּמַשְׁכַּן זִמְנָא וּמַטַּרְתְּהוֹן בִּידָא דְּאִיתָמָר בַּר אַהֲרוֹן
כָּהֲנָא.&nbsp; {ס}</p>

<p><b>ד,כט</b> בְּנֵי מְרָרִי לְזַרְעֲיָתְהוֹן לְבֵית
אֲבָהָתְהוֹן תִּמְנֵי יָתְהוֹן.&nbsp; <b>ד,ל</b> מִבַּר תְּלָתִין שְׁנִין
וּלְעֵילָא וְעַד בַּר חַמְשִׁין שְׁנִין תִּמְנֵינוּן:&nbsp; כָּל דְּאָתֵי
לְחֵילָא לְמִפְלַח יָת פֻּלְחַן מַשְׁכַּן זִמְנָא.&nbsp; <b>ד,לא</b> וְדָא
מַטְּרַת מַטוּלְהוֹן לְכָל פֻּלְחָנְהוֹן בְּמַשְׁכַּן זִמְנָא:&nbsp; דַּפֵּי
מַשְׁכְּנָא וְעָבְרוֹהִי וְעַמּוּדוֹהִי וְסָמְכוֹהִי.&nbsp; <b>ד,לב</b> וְעַמּוּדֵי
דָּרְתָא סְחוֹר סְחוֹר וְסָמְכֵיהוֹן וְסִכֵּיהוֹן וַאֲטוּנֵיהוֹן לְכָל
מָנֵיהוֹן וּלְכֹל פֻּלְחָנְהוֹן וּבִשְׁמָהָן תִּמְנוֹן יָת מָנֵי מַטְּרַת
מַטוּלְהוֹן.&nbsp; <b>ד,לג</b> דֵּין פֻּלְחַן זַרְעֲיָת בְּנֵי מְרָרִי לְכָל
פֻּלְחָנְהוֹן בְּמַשְׁכַּן זִמְנָא בִּידָא דְּאִיתָמָר בַּר אַהֲרוֹן
כָּהֲנָא.&nbsp; <b>ד,לד</b> וּמְנָא מֹשֶׁה וְאַהֲרוֹן וְרַבְרְבֵי כְּנִשְׁתָּא
יָת בְּנֵי קְהָת לְזַרְעֲיָתְהוֹן וּלְבֵית אֲבָהָתְהוֹן.&nbsp; <b>ד,לה</b> מִבַּר
תְּלָתִין שְׁנִין וּלְעֵילָא וְעַד בַּר חַמְשִׁין שְׁנִין כָּל דְּאָתֵי
לְחֵילָא לְפֻלְחָנָא בְּמַשְׁכַּן זִמְנָא.&nbsp; <b>ד,לו</b> וַהֲווֹ
מִנְיָנֵיהוֹן לְזַרְעֲיָתְהוֹן תְּרֵין אַלְפִין שְׁבַע מְאָה וְחַמְשִׁין.&nbsp;
<b>ד,לז</b> אִלֵּין מִנְיָנֵי זַרְעֲיָת קְהָת כָּל דְּפָלַח בְּמַשְׁכַּן
זִמְנָא דִּמְנָא מֹשֶׁה וְאַהֲרוֹן עַל מֵימְרָא דַּייָ בִּידָא דְּמֹשֶׁה.&nbsp;
{ס}</p>

<p><b>ד,לח</b> וּמִנְיָנֵי בְּנֵי גֵרְשׁוֹן
לְזַרְעֲיָתְהוֹן וּלְבֵית אֲבָהָתְהוֹן.&nbsp; <b>ד,לט</b> מִבַּר תְּלָתִין
שְׁנִין וּלְעֵילָא וְעַד בַּר חַמְשִׁין שְׁנִין כָּל דְּאָתֵי לְחֵילָא
לְפֻלְחָנָא בְּמַשְׁכַּן זִמְנָא.&nbsp; <b>ד,מ</b> וַהֲווֹ מִנְיָנֵיהוֹן
לְזַרְעֲיָתְהוֹן לְבֵית אֲבָהָתְהוֹן תְּרֵין אַלְפִין וְשֵׁית מְאָה
וּתְלָתִין.&nbsp; <b>ד,מא</b> אִלֵּין מִנְיָנֵי זַרְעֲיָת בְּנֵי גֵרְשׁוֹן כָּל
דְּפָלַח בְּמַשְׁכַּן זִמְנָא דִּמְנָא מֹשֶׁה וְאַהֲרוֹן עַל מֵימְרָא
דַּייָ.&nbsp; <b>ד,מב</b> וּמִנְיָנֵי זַרְעֲיָת בְּנֵי מְרָרִי לְזַרְעֲיָתְהוֹן
לְבֵית אֲבָהָתְהוֹן.&nbsp; <b>ד,מג</b> מִבַּר תְּלָתִין שְׁנִין וּלְעֵילָא
וְעַד בַּר חַמְשִׁין שְׁנִין כָּל דְּאָתֵי לְחֵילָא לְפֻלְחָנָא בְּמַשְׁכַּן
זִמְנָא.&nbsp; <b>ד,מד</b> וַהֲווֹ מִנְיָנֵיהוֹן לְזַרְעֲיָתְהוֹן תְּלָתָא
אַלְפִין וּמָאתַן.&nbsp; <b>ד,מה</b> אִלֵּין מִנְיָנֵי זַרְעֲיָת בְּנֵי מְרָרִי
דִּמְנָא מֹשֶׁה וְאַהֲרוֹן עַל מֵימְרָא דַּייָ בִּידָא דְּמֹשֶׁה.&nbsp; <b>ד,מו</b>
כָּל מִנְיָנַיָּא דִּמְנָא מֹשֶׁה וְאַהֲרוֹן וְרַבְרְבֵי יִשְׂרָאֵל יָת
לֵיוָאֵי:&nbsp; לְזַרְעֲיָתְהוֹן וּלְבֵית אֲבָהָתְהוֹן.&nbsp; <b>ד,מז</b> מִבַּר
תְּלָתִין שְׁנִין וּלְעֵילָא וְעַד בַּר חַמְשִׁין שְׁנִין:&nbsp; כָּל דְּאָתֵי
לְמִפְלַח פֻּלְחַן פֻּלְחָנָא וּפֻלְחַן מַטוּל בְּמַשְׁכַּן זִמְנָא.&nbsp; <b>ד,מח</b>
וַהֲווֹ מִנְיָנֵיהוֹן תְּמָנְיָא אַלְפִין וַחֲמֵישׁ מְאָה וּתְמָנַן.&nbsp; <b>ד,מט</b>
עַל מֵימְרָא דַּייָ מְנָא יָתְהוֹן בִּידָא דְּמֹשֶׁה גְּבַר גְּבַר עַל פֻּלְחָנֵיהּ
וְעַל מַטוּלֵיהּ וּמִנְיָנוֹהִי דְּפַקֵּיד יְיָ יָת מֹשֶׁה.&nbsp; {פ}</p>

<p><b>ה,א</b> וּמַלֵּיל יְיָ עִם מֹשֶׁה לְמֵימַר.&nbsp; <b>ה,ב</b>
פַּקֵּיד יָת בְּנֵי יִשְׂרָאֵל וִישַׁלְּחוּן מִן מַשְׁרִיתָא כָּל דִּסְגִיר
וְכָל דְּדָאִיב וְכֹל דִּמְסָאַב לִטְמֵי נַפְשָׁא.&nbsp; <b>ה,ג</b> מִדְּכַר
עַד נֻקְבָּא תְּשַׁלְּחוּן לְמִבַּרָא לְמַשְׁרִיתָא תְּשַׁלְּחוּנוּנוּן וְלָא
יְסָאֲבוּן יָת מַשְׁרְיָתְהוֹן דִּשְׁכִינְתִי שָׁרְיָא בֵינֵיהוֹן.&nbsp; <b>ה,ד</b>
וַעֲבַדוּ כֵין בְּנֵי יִשְׂרָאֵל וְשַׁלַּחוּ יָתְהוֹן לְמִבַּרָא
לְמַשְׁרִיתָא:&nbsp; כְּמָא דְּמַלֵּיל יְיָ עִם מֹשֶׁה כֵּין עֲבַדוּ בְּנֵי
יִשְׂרָאֵל.&nbsp; {פ}</p>

<p><b>ה,ה</b> וּמַלֵּיל יְיָ עִם מֹשֶׁה לְמֵימַר.&nbsp; <b>ה,ו</b>
מַלֵּיל עִם בְּנֵי יִשְׂרָאֵל גְּבַר אוֹ אִתָּא אֲרֵי יַעְבְּדוּן מִכָּל חוֹבֵי
אֲנָשָׁא לְשַׁקָּרָא שְׁקַר קֳדָם יְיָ וִיחוּב אֲנָשָׁא הַהוּא.&nbsp; <b>ה,ז</b>
וִיוַדּוֹן יָת חוֹבֵיהוֹן דַּעֲבַדוּ וְיָתִיב יָת חוֹבְתֵיהּ בְּרֵישֵׁיהּ
וְחֻמְשֵׁיהּ יוֹסֵיף עֲלוֹהִי וְיִתֵּין לִדְחַיָּב לֵיהּ.&nbsp; <b>ה,ח</b> וְאִם
לֵית לְגֻבְרָא פָּרִיק לְאָתָבָא חוֹבְתָא לֵיהּ חוֹבְתָא דִּמְתִיב קֳדָם יְיָ
לְכָהֲנָא:&nbsp; בָּר מִדְּכַר כִּפּוּרַיָּא דִּיכַפַּר בֵּיהּ עֲלוֹהִי.&nbsp; <b>ה,ט</b>
וְכָל אַפְרָשׁוּתָא לְכָל קֻדְשַׁיָּא דִּבְנֵי יִשְׂרָאֵל דִּיקָרְבוּן לְכָהֲנָא
דִּילֵיהּ יְהֵי.&nbsp; <b>ה,י</b> וּגְבַר יָת מַעְסַר קֻדְשׁוֹהִי דִּילֵיהּ
יְהֵי גְּבַר דְּיִתֵּין לְכָהֲנָא דִּילֵיהּ יְהֵי.&nbsp; {פ}</p>

<p><b>ה,יא</b> וּמַלֵּיל יְיָ עִם מֹשֶׁה לְמֵימַר.&nbsp;
<b>ה,יב</b> מַלֵּיל עִם בְּנֵי יִשְׂרָאֵל וְתֵימַר לְהוֹן:&nbsp; גְּבַר גְּבַר
אֲרֵי תִסְטֵי אִתְּתֵיהּ וּתְשַׁקַּר בֵּיהּ שְׁקַר.&nbsp; <b>ה,יג</b> וְיִשְׁכּוֹב
גְּבַר יָתַהּ שִׁכְבַת זַרְעָא וִיהֵי מְכֻסַּא מֵעֵינֵי בַּעְלַהּ וּמִטַּמְרָא
וְהִיא מְסָאֲבָא וְסָהִיד לֵית בַּהּ וְהִיא לָא אִתְאֲחַדַת.&nbsp; <b>ה,יד</b>
וְיִעְבַּר עֲלוֹהִי רוּחַ קִנְאָה וִיקַנֵּי יָת אִתְּתֵיהּ וְהִיא מְסָאֲבָא
אוֹ עֲבַר עֲלוֹהִי רוּחַ קִנְאָה וְקַנִּי יָת אִתְּתֵיהּ וְהִיא לָא
מְסָאֲבָא.&nbsp; <b>ה,טו</b> וְיַיְתֵי גֻּבְרָא יָת אִתְּתֵיהּ לְוָת כָּהֲנָא
וְיַיְתֵי יָת קֻרְבָּנַהּ עֲלַהּ חַד מִן עַסְרָא בִּתְלָת סְאִין קֶמַח
סְעָרִין לָא יְרִיק עֲלוֹהִי מִשְׁחָא וְלָא יִתֵּין עֲלוֹהִי לְבוֹנְתָא אֲרֵי
מִנְחַת קִנְאֲתָא הוּא מִנְחַת דֻּכְרָנָא מַדְכֶרֶת חוֹבִין.&nbsp; <b>ה,טז</b> וִיקָרֵיב
יָתַהּ כָּהֲנָא וִיקִימִנַּהּ קֳדָם יְיָ.&nbsp; <b>ה,יז</b> וְיִסַּב כָּהֲנָא
מֵי כִיּוֹר בְּמָן דַּחֲסַף וּמִן עַפְרָא דִּיהֵי בְּאֵיסוֹדֵי מַשְׁכְּנָא
יִסַּב כָּהֲנָא וְיִתֵּין לְמַיָּא.&nbsp; <b>ה,יח</b> וִיקִים כָּהֲנָא יָת
אִתְּתָא קֳדָם יְיָ וְיִפְרַע יָת רֵישָׁא דְּאִתְּתָא וְיִתֵּין עַל יְדַהָא יָת
מִנְחַת דֻּכְרָנָא מִנְחַת קִנְאֲתָא הִיא וּבִידָא דְּכָהֲנָא יְהוֹן מַיָּא
מָרִירַיָּא מְלָטְטַיָּא.&nbsp; <b>ה,יט</b> וְיוֹמֵי יָתַהּ כָּהֲנָא וְיֵימַר
לְאִתְּתָא אִם לָא שְׁכֵיב גְּבַר יָתִיךְ וְאִם לָא סְטֵית לְאִסְתַּאָבָא בָּר מִבַּעְלִיךְ
הִוַּי זַכָּאָה מִמַּיָּא מָרִירַיָּא מְלָטְטַיָּא הָאִלֵּין.&nbsp; <b>ה,כ</b> וְאַתְּ
אֲרֵי סְטֵית בָּר מִבַּעְלִיךְ וַאֲרֵי אִסְתָּאַבְתְּ וִיהַב גְּבַר בִּיךְ יָת
שְׁכֻבְתֵּיהּ בָּר מִבַּעְלִיךְ.&nbsp; <b>ה,כא</b> וְיוֹמֵי כָּהֲנָא יָת
אִתְּתָא בְּמוֹמָתָא דִּלְוָטָא וְיֵימַר כָּהֲנָא לְאִתְּתָא יִתֵּין יְיָ
יָתִיךְ לִלְוָט וּלְמוֹמֵי בְּגוֹ עַמִּיךְ בִּדְיִתֵּין יְיָ יָת יִרְכִּיךְ
מַסְיָא וְיָת מְעַכִי נְפִיחִין.&nbsp; <b>ה,כב</b> וְיֵיעֲלוּן מַיָּא מְלָטְטַיָּא
הָאִלֵּין בִּמְעַכִי לְאַפָּחָא מְעִין וּלְאַמְסָאָה יִירַךְ וְתֵימַר אִתְּתָא
אָמֵן אָמֵן.&nbsp; <b>ה,כג</b> וְיִכְתּוֹב יָת לְוָטַיָּא הָאִלֵּין כָּהֲנָא
בְּסִפְרָא וְיִמְחוֹק לְמַיָּא מְרִירַיָּא.&nbsp; <b>ה,כד</b> וְיַשְׁקֵי יָת
אִתְּתָא יָת מַיָּא מָרִירַיָּא מְלָטְטַיָּא וְיֵיעֲלוּן בַּהּ מַיָּא
מְלָטְטַיָּא לִלְוָט.&nbsp; <b>ה,כה</b> וְיִסַּב כָּהֲנָא מִיְּדָא דְּאִתְּתָא
יָת מִנְחַת קִנְאֲתָא וִירִים יָת מִנְחָתָא קֳדָם יְיָ וִיקָרֵיב יָתַהּ
לְמַדְבְּחָא.&nbsp; <b>ה,כו</b> וְיִקְמוֹץ כָּהֲנָא מִן מִנְחָתָא יָת אַדְכָרְתַהּ
וְיַסֵּיק לְמַדְבְּחָא וּבָתַר כֵּין יַשְׁקֵי יָת אִתְּתָא יָת מַיָּא.&nbsp; <b>ה,כז</b>
וְיַשְׁקֵינַהּ יָת מַיָּא וּתְהֵי אִם אִסְתָּאַבַת וְשַׁקַּרַת שְׁקַר
בְּבַעְלַהּ וְיֵיעֲלוּן בַּהּ מַיָּא מְלָטְטַיָּא לִלְוָט וְיִפְּחוּן מְעַהָא
וְתִתְמְסֵי יִרְכַּהּ וּתְהֵי אִתְּתָא לִלְוָטָא בְּגוֹ עַמַּהּ.&nbsp; <b>ה,כח</b>
וְאִם לָא אִסְתָּאַבַת אִתְּתָא וְדָכְיָא הִיא וְתִפּוֹק זַכָּאָה וּתְעַדֵּי
עִדּוּי.&nbsp; <b>ה,כט</b> דָּא אוֹרָיְתָא דְּקִנְאֲתָא דְּתִסְטֵי אִתְּתָא
בָּר מִבַּעְלַהּ וְתִסְתָּאַב.&nbsp; <b>ה,ל</b> אוֹ גְּבַר דְּתִעְבַּר עֲלוֹהִי
רוּחַ קִנְאָה וִיקַנֵּי יָת אִתְּתֵיהּ וִיקִים יָת אִתְּתָא קֳדָם יְיָ
וְיַעֲבֵיד לַהּ כָּהֲנָא יָת כָּל אוֹרָיְתָא הָדָא.&nbsp; <b>ה,לא</b> וִיהֵי
זָכָא גֻּבְרָא מֵחוֹבִין וְאִתְּתָא הַהִיא תְּקַבֵּיל יָת חוֹבַהּ.&nbsp; {פ}</p>

<p><b>ו,א</b> וּמַלֵּיל יְיָ עִם מֹשֶׁה לְמֵימַר.&nbsp; <b>ו,ב</b>
מַלֵּיל עִם בְּנֵי יִשְׂרָאֵל וְתֵימַר לְהוֹן:&nbsp; גְּבַר אוֹ אִתָּא אֲרֵי
יְפָרֵישׁ לְמִדַּר נְדַר נְזִירוּ לְמִזַּר קֳדָם יְיָ.&nbsp; <b>ו,ג</b> מֵחֲמַר
חֲדַת וְעַתִּיק יִזַּר חַל דַּחֲמַר חֲדַת וְחַל דַּחֲמַר עַתִּיק לָא יִשְׁתֵּי
וְכָל מַתְרוּת עִנְבִּין לָא יִשְׁתֵּי וְעִנְבִּין רַטִּיבִין וְיַבִּישִׁין לָא
יֵיכוֹל.&nbsp; <b>ו,ד</b> כֹּל יוֹמֵי נִזְרֵיהּ:&nbsp; מִכֹּל דְּיִתְעֲבֵיד
מִגֻּפְנָא דְּחַמְרָא מִפֻּרְצְנִין וְעַד עִצּוּרִין לָא יֵיכוֹל.&nbsp; <b>ו,ה</b>
כָּל יוֹמֵי נְדַר נִזְרֵיהּ מַסְפַּר לָא יִעְבַּר עַל רֵישֵׁיהּ:&nbsp; עַד
מִשְׁלַם יוֹמַיָּא דִּנְזִיר קֳדָם יְיָ קַדִּישׁ יְהֵי יְרַבֵּי פֵירוּעַ סְעַר
רֵישֵׁיהּ.&nbsp; <b>ו,ו</b> כָּל יוֹמִין דִּנְזִיר קֳדָם יְיָ עַל נַפְשָׁת
מִיתָא לָא יֵיעוֹל.&nbsp; <b>ו,ז</b> לַאֲבוּהִי וּלְאִמֵּיהּ לַאֲחוּהִי
וְלַאֲחָתֵיהּ לָא יִסְתָּאַב לְהוֹן בְּמוֹתְהוֹן:&nbsp; אֲרֵי נִזְרָא דֶּאֱלָהֵיהּ
עַל רֵישֵׁיהּ.&nbsp; <b>ו,ח</b> כֹּל יוֹמֵי נִזְרֵיהּ קַדִּישׁ הוּא קֳדָם
יְיָ.&nbsp; <b>ו,ט</b> וַאֲרֵי יְמוּת מִיתָא עֲלוֹהִי בִּתְכֵּיף שָׁלוּ
וִיסַאֵיב רֵישׁ נִזְרֵיהּ וִיגַלַּח רֵישֵׁיהּ בְּיוֹמָא דִּדְכוּתֵיהּ בְּיוֹמָא
שְׁבִיעָאָה יְגַלְּחִנֵּיהּ.&nbsp; <b>ו,י</b> וּבְיוֹמָא תְּמִינָאָה יַיְתֵי
תְּרֵין שַׁפְנִינִין אוֹ תְּרֵין בְּנֵי יוֹנָה:&nbsp; לְוָת כָּהֲנָא לִתְרַע
מַשְׁכַּן זִמְנָא.&nbsp; <b>ו,יא</b> וְיַעֲבֵיד כָּהֲנָא חַד לְחַטָּתָא וְחַד
לַעֲלָתָא וִיכַפַּר עֲלוֹהִי מִדְּחָב עַל מִיתָא וִיקַדֵּישׁ יָת רֵישֵׁיהּ
בְּיוֹמָא הַהוּא.&nbsp; <b>ו,יב</b> וְיִזַּר קֳדָם יְיָ יָת יוֹמֵי נִזְרֵיהּ
וְיַיְתֵי אִמַּר בַּר שַׁתֵּיהּ לַאֲשָׁמָא וְיוֹמַיָּא קַדְמָאֵי יִבְטְלוּן
אֲרֵי אִסְתָּאַב נִזְרֵיהּ.&nbsp; <b>ו,יג</b> וְדָא אוֹרָיְתָא
דִּנְזִירָא:&nbsp; בְּיוֹם מִשְׁלַם יוֹמֵי נִזְרֵיהּ יַיְתֵי יָתֵיהּ לִתְרַע
מַשְׁכַּן זִמְנָא.&nbsp; <b>ו,יד</b> וִיקָרֵיב יָת קֻרְבָּנֵיהּ קֳדָם יְיָ
אִמַּר בַּר שַׁתֵּיהּ שְׁלִים חַד לַעֲלָתָא וְאִמַּרְתָּא חֲדָא בַת שַׁתָּה
שַׁלְמְתָא לְחַטָּתָא וּדְכַר חַד שְׁלִים לְנִכְסַת קֻדְשַׁיָּא.&nbsp; <b>ו,טו</b>
וְסַל פַּטִּיר סֹלֶת גְּרִיצָן דְּפִילָן בִּמְשַׁח וְאֶסְפּוֹגִין פַּטִּירִין
דִּמְשִׁיחִין בִּמְשַׁח וּמִנְחָתְהוֹן וְנִסְכֵּיהוֹן.&nbsp; <b>ו,טז</b> וִיקָרֵיב
כָּהֲנָא קֳדָם יְיָ וְיַעֲבֵיד יָת חַטָּתֵיהּ וְיָת עֲלָתֵיהּ.&nbsp; <b>ו,יז</b>
וְיָת דִּכְרָא יַעֲבֵיד נִכְסַת קֻדְשַׁיָּא קֳדָם יְיָ עַל סַלָּא
דְּפַטִּירַיָּא וְיַעֲבֵיד כָּהֲנָא יָת מִנְחָתֵיהּ וְיָת נִסְכֵּיהּ.&nbsp; <b>ו,יח</b>
וִיגַלַּח נְזִירָא בִּתְרַע מַשְׁכַּן זִמְנָא יָת רֵישׁ נִזְרֵיהּ וְיִסַּב יָת
סְעַר רֵישׁ נִזְרֵיהּ וְיִתֵּין עַל אִישָׁתָא דִּתְחוֹת דּוּדָא דְּנִכְסַת
קֻדְשַׁיָּא.&nbsp; <b>ו,יט</b> וְיִסַּב כָּהֲנָא יָת דְּרָעָא בְּשֵׁילָא מִן
דִּכְרָא וּגְרִיצְתָא פַטִּירְתָא חֲדָא מִן סַלָּא וְאֶסְפּוֹג פַּטִּיר חַד
וְיִתֵּין עַל יְדֵי נְזִירָא בָּתַר דִּיגַלַּח יָת נִזְרֵיהּ.&nbsp; <b>ו,כ</b> וִירִים
יָתְהוֹן כָּהֲנָא אֲרָמָא קֳדָם יְיָ קֻדְשָׁא הוּא לְכָהֲנָא עַל חַדְיָא
דַאֲרָמוּתָא וְעַל שָׁקָא דְאַפְרָשׁוּתָא וּבָתַר כֵּין יִשְׁתֵּי נְזִירָא
חַמְרָא.&nbsp; <b>ו,כא</b> דָּא אוֹרָיְתָא דִּנְזִירָא דְּיִדַּר קֻרְבָּנֵיהּ
קֳדָם יְיָ עַל נִזְרֵיהּ בָּר מִדְּתַדְבֵּיק יְדֵיהּ כְּפֹם נִדְרֵיהּ
דְּיִדַּר כֵּין יַעֲבֵיד עַל אוֹרָיְתָא דְּנִזְרֵיהּ.&nbsp; {פ}</p>

<p><b>ו,כב</b> וּמַלֵּיל יְיָ עִם מֹשֶׁה לְמֵימַר.&nbsp;
<b>ו,כג</b> מַלֵּיל עִם אַהֲרוֹן וְעִם בְּנוֹהִי לְמֵימַר כְּדֵין תְּבָרְכוּן
יָת בְּנֵי יִשְׂרָאֵל:&nbsp; כַּד תֵּימְרוּן לְהוֹן.&nbsp; {ס}&nbsp; (בכתבי יד
תימן עתיקים אין ברכת כוהנים בתרגום אונקלוס:</p>

<p><b>ו,כד</b> יְבָרְכִנָּךְ יְיָ וְיִטְּרִנָּךְ.&nbsp;
{ס}</p>

<p><b>ו,כה</b> יַנְהַר יְיָ שְׁכִינְתֵיהּ לְוָתָךְ
וִירַחֵים יָתָךְ.&nbsp; {ס}</p>

<p><b>ו,כו</b> יִסַּב יְיָ אַפּוֹהִי לְוָתָךְ וִישַׁוֵּי
לָךְ שְׁלָם.&nbsp; {ס}&nbsp;&nbsp;)</p>

<p><b>ו,כז</b> וִישַׁוּוֹן יָת בִּרְכַּת שְׁמִי עַל
בְּנֵי יִשְׂרָאֵל וַאֲנָא אֲבָרֵיכִנּוּן.&nbsp; {ס}</p>

<p><b>ז,א</b> וַהֲוָה בְּיוֹמָא דְּשֵׁיצֵי מֹשֶׁה
לְאָקָמָא יָת מַשְׁכְּנָא וְרַבִּי יָתֵיהּ וְקַדֵּישׁ יָתֵיהּ וְיָת כָּל
מָנוֹהִי וְיָת מַדְבְּחָא וְיָת כָּל מָנוֹהִי וְרַבִּנּוּן וְקַדֵּישׁ
יָתְהוֹן.&nbsp; <b>ז,ב</b> וְקָרִיבוּ רַבְרְבֵי יִשְׂרָאֵל רֵישֵׁי בֵּית
אֲבָהָתְהוֹן:&nbsp; אִנּוּן רַבְרְבֵי שִׁבְטַיָּא אִנּוּן דְּקָיְמִין עַל
מִנְיָנַיָּא.&nbsp; <b>ז,ג</b> וְאֵיתִיאוּ יָת קֻרְבָּנְהוֹן לִקְדָם יְיָ שֵׁית
עֶגְלָן כַּד מְחַפְּיָן וּתְרֵי עֲסַר תּוֹרִין עֲגַלְתָּא עַל תְּרֵין
רַבְרְבַיָּא וְתוֹרָא לְחַד וְקָרִיבוּ יָתְהוֹן לִקְדָם מַשְׁכְּנָא.&nbsp; <b>ז,ד</b>
וַאֲמַר יְיָ לְמֹשֶׁה לְמֵימַר.&nbsp; <b>ז,ה</b> קַבֵּיל מִנְּהוֹן וִיהוֹן
לְמִפְלַח יָת פֻּלְחַן מַשְׁכַּן זִמְנָא וְתִתֵּין יָתְהוֹן לְלֵיוָאֵי גְּבַר
כְּמִסַּת פֻּלְחָנֵיהּ.&nbsp; <b>ז,ו</b> וּנְסֵיב מֹשֶׁה יָת עֶגְלָתָא וְיָת
תּוֹרֵי וִיהַב יָתְהוֹן לְלֵיוָאֵי.&nbsp; <b>ז,ז</b> יָת תַּרְתֵּין עֶגְלָן
וְיָת אַרְבְּעָא תוֹרִין יְהַב לִבְנֵי גֵרְשׁוֹן:&nbsp; כְּמִסַּת
פֻּלְחָנְהוֹן.&nbsp; <b>ז,ח</b> וְיָת אַרְבַּע עֶגְלָן וְיָת תְּמָנְיָא תוֹרִין
יְהַב לִבְנֵי מְרָרִי:&nbsp; כְּמִסַּת פֻּלְחָנְהוֹן בִּידָא דְּאִיתָמָר בַּר
אַהֲרוֹן כָּהֲנָא.&nbsp; <b>ז,ט</b> וְלִבְנֵי קְהָת לָא יְהַב:&nbsp; אֲרֵי
פֻּלְחַן קֻדְשָׁא עֲלֵיהוֹן בְּכַתְפָּא נָטְלִין.&nbsp; <b>ז,י</b> וְקָרִיבוּ
רַבְרְבַיָּא יָת חֲנֻכַּת מַדְבְּחָא בְּיוֹמָא דְּרַבִּיאוּ יָתֵיהּ וְקָרִיבוּ
רַבְרְבַיָּא יָת קֻרְבָּנְהוֹן לִקְדָם מַדְבְּחָא.&nbsp; <b>ז,יא</b> וַאֲמַר
יְיָ לְמֹשֶׁה:&nbsp; רַבָּא חַד לְיוֹמָא רַבָּא חַד לְיוֹמָא יְקָרְבוּן יָת
קֻרְבָּנְהוֹן לַחֲנֻכַּת מַדְבְּחָא.&nbsp; {ס}</p>

<p><b>ז,יב</b> וַהֲוָה דִּמְקָרֵיב בְּיוֹמָא קַדְמָאָה
יָת קֻרְבָּנֵיהּ:&nbsp; נַחְשׁוֹן בַּר עַמִּינָדָב לְשִׁבְטָא דִּיהוּדָה.&nbsp;
<b>ז,יג</b> וְקֻרְבָּנֵיהּ מְגִסְּתָא דִּכְסַף חֲדָא מְאָה וּתְלָתִין סִלְעִין
הָוֵי מַתְקָלַהּ מִזְרְקָא חַד דְּכַסְפָּא מַתְקָלֵיהּ שִׁבְעִין סִלְעִין
בְּסִלְעֵי קֻדְשָׁא תַּרְוֵיהוֹן מְלַן סֻלְתָּא דְּפִילָא בִּמְשַׁח
לְמִנְחָתָא.&nbsp; <b>ז,יד</b> בָּזִכָּא חֲדָא מַתְקָלַהּ עֲסַר סִלְעִין הִיא
דִּדְהַב מָלְיָא קְטֹרֶת בֻּסְמַיָּא.&nbsp; <b>ז,טו</b> תּוֹר חַד בַּר תּוֹרֵי
דְּכַר חַד אִמַּר חַד בַּר שַׁתֵּיהּ לַעֲלָתָא.&nbsp; <b>ז,טז</b> צְפִיר בַּר
עִזִּין חַד לְחַטָּתָא.&nbsp; <b>ז,יז</b> וּלְנִכְסַת קֻדְשַׁיָּא תּוֹרֵי
תְּרֵין דִּכְרֵי חַמְשָׁא גְּדֵי חַמְשָׁא אִמְּרִין בְּנֵי שְׁנָא
חַמְשָׁא:&nbsp; דֵּין קֻרְבָּנָא דְּנַחְשׁוֹן בַּר עַמִּינָדָב.&nbsp; {פ}</p>

<p><b>ז,יח</b> בְּיוֹמָא תִּנְיָנָא קָרֵיב נְתַנְאֵל
בַּר צוּעָר רַב שִׁבְטָא דְּיִשָּׂשכָר.&nbsp; <b>ז,יט</b> קָרֵיב יָת
קֻרְבָּנֵיהּ מְגִסְּתָא דִּכְסַף חֲדָא מְאָה וּתְלָתִין סִלְעִין הָוֵי
מַתְקָלַהּ מִזְרְקָא חַד דְּכַסְפָּא מַתְקָלֵיהּ שִׁבְעִין סִלְעִין בְּסִלְעֵי
קֻדְשָׁא תַּרְוֵיהוֹן מְלַן סֻלְתָּא דְּפִילָא בִּמְשַׁח לְמִנְחָתָא.&nbsp; <b>ז,כ</b>
בָּזִכָּא חֲדָא מַתְקָלַהּ עֲסַר סִלְעִין הִיא דִּדְהַב מָלְיָא קְטֹרֶת
בֻּסְמַיָּא.&nbsp; <b>ז,כא</b> תּוֹר חַד בַּר תּוֹרֵי דְּכַר חַד אִמַּר חַד
בַּר שַׁתֵּיהּ לַעֲלָתָא.&nbsp; <b>ז,כב</b> צְפִיר בַּר עִזִּין חַד
לְחַטָּתָא.&nbsp; <b>ז,כג</b> וּלְנִכְסַת קֻדְשַׁיָּא תּוֹרֵי תְּרֵין דִּכְרֵי
חַמְשָׁא גְּדֵי חַמְשָׁא אִמְּרִין בְּנֵי שְׁנָא חַמְשָׁא:&nbsp; דֵּין
קֻרְבָּנָא דִּנְתַנְאֵל בַּר צוּעָר.&nbsp; {פ}</p>

<p><b>ז,כד</b> בְּיוֹמָא תְּלִיתָאָה רַבָּא לִבְנֵי
זְבוּלוּן אֱלִיאָב בַּר חֵילוֹן.&nbsp; <b>ז,כה</b> קֻרְבָּנֵיהּ מְגִסְּתָא
דִּכְסַף חֲדָא מְאָה וּתְלָתִין סִלְעִין הָוֵי מַתְקָלַהּ מִזְרְקָא חַד
דְּכַסְפָּא מַתְקָלֵיהּ שִׁבְעִין סִלְעִין בְּסִלְעֵי קֻדְשָׁא תַּרְוֵיהוֹן
מְלַן סֻלְתָּא דְּפִילָא בִּמְשַׁח לְמִנְחָתָא.&nbsp; <b>ז,כו</b> בָּזִכָּא
חֲדָא מַתְקָלַהּ עֲסַר סִלְעִין הִיא דִּדְהַב מָלְיָא קְטֹרֶת
בֻּסְמַיָּא.&nbsp; <b>ז,כז</b> תּוֹר חַד בַּר תּוֹרֵי דְּכַר חַד אִמַּר חַד
בַּר שַׁתֵּיהּ לַעֲלָתָא.&nbsp; <b>ז,כח</b> צְפִיר בַּר עִזִּין חַד
לְחַטָּתָא.&nbsp; <b>ז,כט</b> וּלְנִכְסַת קֻדְשַׁיָּא תּוֹרֵי תְּרֵין דִּכְרֵי
חַמְשָׁא גְּדֵי חַמְשָׁא אִמְּרִין בְּנֵי שְׁנָא חַמְשָׁא:&nbsp; דֵּין קֻרְבָּנָא
דֶּאֱלִיאָב בַּר חֵילוֹן.&nbsp; {פ}</p>

<p><b>ז,ל</b> בְּיוֹמָא רְבִיעָאָה רַבָּא לִבְנֵי
רְאוּבֵן אֱלִיצוּר בַּר שְׁדֵיאוּר.&nbsp; <b>ז,לא</b> קֻרְבָּנֵיהּ מְגִסְּתָא
דִּכְסַף חֲדָא מְאָה וּתְלָתִין סִלְעִין הָוֵי מַתְקָלַהּ מִזְרְקָא חַד
דְּכַסְפָּא מַתְקָלֵיהּ שִׁבְעִין סִלְעִין בְּסִלְעֵי קֻדְשָׁא תַּרְוֵיהוֹן
מְלַן סֻלְתָּא דְּפִילָא בִּמְשַׁח לְמִנְחָתָא.&nbsp; <b>ז,לב</b> בָּזִכָּא
חֲדָא מַתְקָלַהּ עֲסַר סִלְעִין הִיא דִּדְהַב מָלְיָא קְטֹרֶת
בֻּסְמַיָּא.&nbsp; <b>ז,לג</b> תּוֹר חַד בַּר תּוֹרֵי דְּכַר חַד אִמַּר חַד
בַּר שַׁתֵּיהּ לַעֲלָתָא.&nbsp; <b>ז,לד</b> צְפִיר בַּר עִזִּין חַד
לְחַטָּתָא.&nbsp; <b>ז,לה</b> וּלְנִכְסַת קֻדְשַׁיָּא תּוֹרֵי תְּרֵין דִּכְרֵי
חַמְשָׁא גְּדֵי חַמְשָׁא אִמְּרִין בְּנֵי שְׁנָא חַמְשָׁא:&nbsp; דֵּין קֻרְבָּנָא
דֶּאֱלִיצוּר בַּר שְׁדֵיאוּר.&nbsp; {פ}</p>

<p><b>ז,לו</b> בְּיוֹמָא חֲמִישָׁאָה רַבָּא לִבְנֵי
שִׁמְעוֹן שְׁלוּמִיאֵל בַּר צוּרִישַׁדָּי.&nbsp; <b>ז,לז</b> קֻרְבָּנֵיהּ
מְגִסְּתָא דִּכְסַף חֲדָא מְאָה וּתְלָתִין סִלְעִין הָוֵי מַתְקָלַהּ מִזְרְקָא
חַד דְּכַסְפָּא מַתְקָלֵיהּ שִׁבְעִין סִלְעִין בְּסִלְעֵי קֻדְשָׁא
תַּרְוֵיהוֹן מְלַן סֻלְתָּא דְּפִילָא בִּמְשַׁח לְמִנְחָתָא.&nbsp; <b>ז,לח</b> בָּזִכָּא
חֲדָא מַתְקָלַהּ עֲסַר סִלְעִין הִיא דִּדְהַב מָלְיָא קְטֹרֶת
בֻּסְמַיָּא.&nbsp; <b>ז,לט</b> תּוֹר חַד בַּר תּוֹרֵי דְּכַר חַד אִמַּר חַד
בַּר שַׁתֵּיהּ לַעֲלָתָא.&nbsp; <b>ז,מ</b> צְפִיר בַּר עִזִּין חַד
לְחַטָּתָא.&nbsp; <b>ז,מא</b> וּלְנִכְסַת קֻדְשַׁיָּא תּוֹרֵי תְּרֵין דִּכְרֵי חַמְשָׁא
גְּדֵי חַמְשָׁא אִמְּרִין בְּנֵי שְׁנָא חַמְשָׁא:&nbsp; דֵּין קֻרְבָּנָא דִּשְׁלוּמִיאֵל
בַּר צוּרִישַׁדָּי.&nbsp; {פ}</p>

<p><b>ז,מב</b> בְּיוֹמָא שְׁתִיתָאָה רַבָּא לִבְנֵי גָד
אֶלְיָסָף בַּר דְּעוּאֵל.&nbsp; <b>ז,מג</b> קֻרְבָּנֵיהּ מְגִסְּתָא דִּכְסַף
חֲדָא מְאָה וּתְלָתִין סִלְעִין הָוֵי מַתְקָלַהּ מִזְרְקָא חַד דְּכַסְפָּא
מַתְקָלֵיהּ שִׁבְעִין סִלְעִין בְּסִלְעֵי קֻדְשָׁא תַּרְוֵיהוֹן מְלַן סֻלְתָּא
דְּפִילָא בִּמְשַׁח לְמִנְחָתָא.&nbsp; <b>ז,מד</b> בָּזִכָּא חֲדָא מַתְקָלַהּ
עֲסַר סִלְעִין הִיא דִּדְהַב מָלְיָא קְטֹרֶת בֻּסְמַיָּא.&nbsp; <b>ז,מה</b> תּוֹר
חַד בַּר תּוֹרֵי דְּכַר חַד אִמַּר חַד בַּר שַׁתֵּיהּ לַעֲלָתָא.&nbsp; <b>ז,מו</b>
צְפִיר בַּר עִזִּין חַד לְחַטָּתָא.&nbsp; <b>ז,מז</b> וּלְנִכְסַת קֻדְשַׁיָּא
תּוֹרֵי תְּרֵין דִּכְרֵי חַמְשָׁא גְּדֵי חַמְשָׁא אִמְּרִין בְּנֵי שְׁנָא
חַמְשָׁא:&nbsp; דֵּין קֻרְבָּנָא דְּאֶלְיָסָף בַּר דְּעוּאֵל.&nbsp; {פ}</p>

<p><b>ז,מח</b> בְּיוֹמָא שְׁבִיעָאָה רַבָּא לִבְנֵי
אֶפְרָיִם אֱלִישָׁמָע בַּר עַמִּיהוּד.&nbsp; <b>ז,מט</b> קֻרְבָּנֵיהּ
מְגִסְּתָא דִּכְסַף חֲדָא מְאָה וּתְלָתִין סִלְעִין הָוֵי מַתְקָלַהּ מִזְרְקָא
חַד דְּכַסְפָּא מַתְקָלֵיהּ שִׁבְעִין סִלְעִין בְּסִלְעֵי קֻדְשָׁא
תַּרְוֵיהוֹן מְלַן סֻלְתָּא דְּפִילָא בִּמְשַׁח לְמִנְחָתָא.&nbsp; <b>ז,נ</b> בָּזִכָּא
חֲדָא מַתְקָלַהּ עֲסַר סִלְעִין הִיא דִּדְהַב מָלְיָא קְטֹרֶת בֻּסְמַיָּא.&nbsp;
<b>ז,נא</b> תּוֹר חַד בַּר תּוֹרֵי דְּכַר חַד אִמַּר חַד בַּר שַׁתֵּיהּ
לַעֲלָתָא.&nbsp; <b>ז,נב</b> צְפִיר בַּר עִזִּין חַד לְחַטָּתָא.&nbsp; <b>ז,נג</b>
וּלְנִכְסַת קֻדְשַׁיָּא תּוֹרֵי תְּרֵין דִּכְרֵי חַמְשָׁא גְּדֵי חַמְשָׁא
אִמְּרִין בְּנֵי שְׁנָא חַמְשָׁא:&nbsp; דֵּין קֻרְבָּנָא דֶּאֱלִישָׁמָע בַּר
עַמִּיהוּד.&nbsp; {פ}</p>

<p><b>ז,נד</b> בְּיוֹמָא תְּמִינָאָה רַבָּא לִבְנֵי
מְנַשֶּׁה גַּמְלִיאֵל בַּר פְּדָהֿצוּר.&nbsp; <b>ז,נה</b> קֻרְבָּנֵיהּ
מְגִסְּתָא דִּכְסַף חֲדָא מְאָה וּתְלָתִין סִלְעִין הָוֵי מַתְקָלַהּ מִזְרְקָא
חַד דְּכַסְפָּא מַתְקָלֵיהּ שִׁבְעִין סִלְעִין בְּסִלְעֵי קֻדְשָׁא
תַּרְוֵיהוֹן מְלַן סֻלְתָּא דְּפִילָא בִּמְשַׁח לְמִנְחָתָא.&nbsp; <b>ז,נו</b> בָּזִכָּא
חֲדָא מַתְקָלַהּ עֲסַר סִלְעִין הִיא דִּדְהַב מָלְיָא קְטֹרֶת
בֻּסְמַיָּא.&nbsp; <b>ז,נז</b> תּוֹר חַד בַּר תּוֹרֵי דְּכַר חַד אִמַּר חַד
בַּר שַׁתֵּיהּ לַעֲלָתָא.&nbsp; <b>ז,נח</b> צְפִיר בַּר עִזִּין חַד
לְחַטָּתָא.&nbsp; <b>ז,נט</b> וּלְנִכְסַת קֻדְשַׁיָּא תּוֹרֵי תְּרֵין דִּכְרֵי
חַמְשָׁא גְּדֵי חַמְשָׁא אִמְּרִין בְּנֵי שְׁנָא חַמְשָׁא:&nbsp; דֵּין קֻרְבָּנָא
דְּגַמְלִיאֵל בַּר פְּדָהֿצוּר.&nbsp; {פ}</p>

<p><b>ז,ס</b> בְּיוֹמָא תְּשִׁיעָאָה רַבָּא לִבְנֵי בִנְיָמִין
אֲבִידָן בַּר גִּדְעוֹנִי.&nbsp; <b>ז,סא</b> קֻרְבָּנֵיהּ מְגִסְּתָא דִּכְסַף
חֲדָא מְאָה וּתְלָתִין סִלְעִין הָוֵי מַתְקָלַהּ מִזְרְקָא חַד דְּכַסְפָּא
מַתְקָלֵיהּ שִׁבְעִין סִלְעִין בְּסִלְעֵי קֻדְשָׁא תַּרְוֵיהוֹן מְלַן סֻלְתָּא
דְּפִילָא בִּמְשַׁח לְמִנְחָתָא.&nbsp; <b>ז,סב</b> בָּזִכָּא חֲדָא מַתְקָלַהּ
עֲסַר סִלְעִין הִיא דִּדְהַב מָלְיָא קְטֹרֶת בֻּסְמַיָּא.&nbsp; <b>ז,סג</b> תּוֹר
חַד בַּר תּוֹרֵי דְּכַר חַד אִמַּר חַד בַּר שַׁתֵּיהּ לַעֲלָתָא.&nbsp; <b>ז,סד</b>
צְפִיר בַּר עִזִּין חַד לְחַטָּתָא.&nbsp; <b>ז,סה</b> וּלְנִכְסַת קֻדְשַׁיָּא
תּוֹרֵי תְּרֵין דִּכְרֵי חַמְשָׁא גְּדֵי חַמְשָׁא אִמְּרִין בְּנֵי שְׁנָא
חַמְשָׁא:&nbsp; דֵּין קֻרְבָּנָא דַּאֲבִידָן בַּר גִּדְעוֹנִי.&nbsp; {פ}</p>

<p><b>ז,סו</b> בְּיוֹמָא עֲסִירָאָה רַבָּא לִבְנֵי דָן
אֲחִיעֶזֶר בַּר עַמִּישַׁדָּי.&nbsp; <b>ז,סז</b> קֻרְבָּנֵיהּ מְגִסְּתָא
דִּכְסַף חֲדָא מְאָה וּתְלָתִין סִלְעִין הָוֵי מַתְקָלַהּ מִזְרְקָא חַד
דְּכַסְפָּא מַתְקָלֵיהּ שִׁבְעִין סִלְעִין בְּסִלְעֵי קֻדְשָׁא תַּרְוֵיהוֹן
מְלַן סֻלְתָּא דְּפִילָא בִּמְשַׁח לְמִנְחָתָא.&nbsp; <b>ז,סח</b> בָּזִכָּא
חֲדָא מַתְקָלַהּ עֲסַר סִלְעִין הִיא דִּדְהַב מָלְיָא קְטֹרֶת בֻּסְמַיָּא.&nbsp;
<b>ז,סט</b> תּוֹר חַד בַּר תּוֹרֵי דְּכַר חַד אִמַּר חַד בַּר שַׁתֵּיהּ
לַעֲלָתָא.&nbsp; <b>ז,ע</b> צְפִיר בַּר עִזִּין חַד לְחַטָּתָא.&nbsp; <b>ז,עא</b>
וּלְנִכְסַת קֻדְשַׁיָּא תּוֹרֵי תְּרֵין דִּכְרֵי חַמְשָׁא גְּדֵי חַמְשָׁא
אִמְּרִין בְּנֵי שְׁנָא חַמְשָׁא:&nbsp; דֵּין קֻרְבָּנָא דַּאֲחִיעֶזֶר בַּר
עַמִּישַׁדָּי.&nbsp; {פ}</p>

<p><b>ז,עב</b> בְּיוֹם חַד עֲסַר יוֹמִין רַבָּא לִבְנֵי
אָשֵׁר פַּגְעִיאֵל בַּר עָכְרָן.&nbsp; <b>ז,עג</b> קֻרְבָּנֵיהּ מְגִסְּתָא
דִּכְסַף חֲדָא מְאָה וּתְלָתִין סִלְעִין הָוֵי מַתְקָלַהּ מִזְרְקָא חַד
דְּכַסְפָּא מַתְקָלֵיהּ שִׁבְעִין סִלְעִין בְּסִלְעֵי קֻדְשָׁא תַּרְוֵיהוֹן
מְלַן סֻלְתָּא דְּפִילָא בִּמְשַׁח לְמִנְחָתָא.&nbsp; <b>ז,עד</b> בָּזִכָּא
חֲדָא מַתְקָלַהּ עֲסַר סִלְעִין הִיא דִּדְהַב מָלְיָא קְטֹרֶת
בֻּסְמַיָּא.&nbsp; <b>ז,עה</b> תּוֹר חַד בַּר תּוֹרֵי דְּכַר חַד אִמַּר חַד
בַּר שַׁתֵּיהּ לַעֲלָתָא.&nbsp; <b>ז,עו</b> צְפִיר בַּר עִזִּין חַד
לְחַטָּתָא.&nbsp; <b>ז,עז</b> וּלְנִכְסַת קֻדְשַׁיָּא תּוֹרֵי תְּרֵין דִּכְרֵי
חַמְשָׁא גְּדֵי חַמְשָׁא אִמְּרִין בְּנֵי שְׁנָא חַמְשָׁא:&nbsp; דֵּין קֻרְבָּנָא
דְּפַגְעִיאֵל בַּר עָכְרָן.&nbsp; {פ}</p>

<p><b>ז,עח</b> בְּיוֹם תְּרֵי עֲסַר יוֹמִין רַבָּא לִבְנֵי
נַפְתָּלִי אֲחִירַע בַּר עֵינָן.&nbsp; <b>ז,עט</b> קֻרְבָּנֵיהּ מְגִסְּתָא
דִּכְסַף חֲדָא מְאָה וּתְלָתִין סִלְעִין הָוֵי מַתְקָלַהּ מִזְרְקָא חַד
דְּכַסְפָּא מַתְקָלֵיהּ שִׁבְעִין סִלְעִין בְּסִלְעֵי קֻדְשָׁא תַּרְוֵיהוֹן
מְלַן סֻלְתָּא דְּפִילָא בִּמְשַׁח לְמִנְחָתָא.&nbsp; <b>ז,פ</b> בָּזִכָּא
חֲדָא מַתְקָלַהּ עֲסַר סִלְעִין הִיא דִּדְהַב מָלְיָא קְטֹרֶת
בֻּסְמַיָּא.&nbsp; <b>ז,פא</b> תּוֹר חַד בַּר תּוֹרֵי דְּכַר חַד אִמַּר חַד
בַּר שַׁתֵּיהּ לַעֲלָתָא.&nbsp; <b>ז,פב</b> צְפִיר בַּר עִזִּין חַד
לְחַטָּתָא.&nbsp; <b>ז,פג</b> וּלְנִכְסַת קֻדְשַׁיָּא תּוֹרֵי תְּרֵין דִּכְרֵי
חַמְשָׁא גְּדֵי חַמְשָׁא אִמְּרִין בְּנֵי שְׁנָא חַמְשָׁא:&nbsp; דֵּין
קֻרְבָּנָא דַּאֲחִירַע בַּר עֵינָן.&nbsp; {פ}</p>

<p><b>ז,פד</b> דָּא חֲנֻכַּת מַדְבְּחָא בְּיוֹמָא
דְּרַבִּיאוּ יָתֵיהּ מִן רַבְרְבֵי יִשְׂרָאֵל:&nbsp; מְגִסֵּי כַסְפָּא
תַּרְתַּא עַסְרֵי מִזְרְקֵי כַסְפָּא תְּרֵי עֲסַר בָּזִכֵּי דְּדַהְבָּא
תַּרְתַּא עַסְרֵי.&nbsp; <b>ז,פה</b> מְאָה וּתְלָתִין סִלְעִין הָוֵי מַתְקָלַהּ
דִּמְגִסְּתָא חֲדָא דְּכַסְפָּא וְשִׁבְעִין דְּמִזְרְקָא חַד כֹּל כְּסַף
מָנַיָּא תְּרֵין אַלְפִין וְאַרְבַּע מְאָה בְּסִלְעֵי קֻדְשָׁא.&nbsp; <b>ז,פו</b>
בָּזִכֵּי דְּדַהְבָּא תַּרְתַּא עַסְרֵי מָלְיָן קְטֹרֶת בֻּסְמַיָּא מַתְקַל
עֲסַר סִלְעִין הָוֵי מַתְקָלַהּ דְּבָזִכָּא בְּסִלְעֵי קֻדְשָׁא כָּל דְּהַב
בָּזִכַּיָּא מְאָה וְעַסְרִין.&nbsp; <b>ז,פז</b> כָּל תּוֹרֵי לַעֲלָתָא תְּרֵי
עֲסַר תּוֹרִין דִּכְרִין תְּרֵי עֲסַר אִמְּרִין בְּנֵי שְׁנָא תְּרֵי עֲסַר
וּמִנְחָתְהוֹן וּצְפִירֵי בְּנֵי עִזֵּי תְּרֵי עֲסַר לְחַטָּתָא.&nbsp; <b>ז,פח</b>
וְכֹל תּוֹרֵי לְנִכְסַת קֻדְשַׁיָּא עַסְרִין וְאַרְבְּעָא תוֹרִין דִּכְרֵי
שִׁתִּין גְּדֵי שִׁתִּין אִמְּרִין בְּנֵי שְׁנָא שִׁתִּין:&nbsp; דָּא חֲנֻכַּת
מַדְבְּחָא בָּתַר דְּרַבִּיאוּ יָתֵיהּ.&nbsp; <b>ז,פט</b> וְכַד עָלֵיל מֹשֶׁה
לְמַשְׁכַּן זִמְנָא לְמַלָּלָא עִמֵּיהּ וְשָׁמַע יָת קָלָא דְּמִתְמַלַּל
עִמֵּיהּ מֵעִלָּוֵי כָּפֻרְתָּא דְּעַל אֲרוֹנָא דְּסָהֲדוּתָא מִבֵּין תְּרֵין
כְּרוּבַיָּא וּמִתְמַלַּל עִמֵּיהּ.&nbsp; {פ}</p>

<p><b>ח,א</b> וּמַלֵּיל יְיָ עִם מֹשֶׁה לְמֵימַר.&nbsp; <b>ח,ב</b>
מַלֵּיל עִם אַהֲרוֹן וְתֵימַר לֵיהּ:&nbsp; בְּאַדְלָקוּתָךְ יָת בּוֹצִינַיָּא
לָקֳבֵיל אַפֵּי מְנָרְתָא יְהוֹן מְנָהֲרִין שִׁבְעָא בוֹצִינַיָּא.&nbsp; <b>ח,ג</b>
וַעֲבַד כֵּין אַהֲרוֹן לָקֳבֵיל אַפֵּי מְנָרְתָא אַדְלֵיק בּוֹצִינַהָא:&nbsp;
כְּמָא דְּפַקֵּיד יְיָ יָת מֹשֶׁה.&nbsp; <b>ח,ד</b> וְדֵין עוֹבָד מְנָרְתָא
נְגִידָא דְּהַב עַד שִׁדַּהּ עַד שׁוֹשַׁנַּהּ נְגִידָא הִיא:&nbsp; כְּחֶזְוָא
דְּאַחְזִי יְיָ יָת מֹשֶׁה כֵּין עֲבַד יָת מְנָרְתָא.&nbsp; {פ}</p>

<p><b>ח,ה</b> וּמַלֵּיל יְיָ עִם מֹשֶׁה לְמֵימַר.&nbsp; <b>ח,ו</b>
קָרֵיב יָת לֵיוָאֵי מִגּוֹ בְּנֵי יִשְׂרָאֵל וּתְדַכֵּי יָתְהוֹן.&nbsp; <b>ח,ז</b>
וּכְדֵין תַּעֲבֵיד לְהוֹן לְדַכּוֹאֵיהוֹן אַדִּי עֲלֵיהוֹן מַיָּא דְּחַטָּתָא וְיַעְבְּרוּן
מַסְפַּר עַל כָּל בִּסְרְהוֹן וִיחַוְּרוּן לְבוּשֵׁיהוֹן וְיִדְכּוֹן.&nbsp; <b>ח,ח</b>
וְיִסְּבוּן תּוֹר בַּר תּוֹרֵי וּמִנְחָתֵיהּ סֻלְתָּא דְּפִילָא בִּמְשַׁח
וְתוֹר תִּנְיָן בַּר תּוֹרֵי תִּסַּב לְחַטָּתָא.&nbsp; <b>ח,ט</b> וּתְקָרֵיב
יָת לֵיוָאֵי קֳדָם מַשְׁכַּן זִמְנָא וְתִכְנוֹשׁ יָת כָּל כְּנִשְׁתָּא
דִּבְנֵי יִשְׂרָאֵל.&nbsp; <b>ח,י</b> וּתְקָרֵיב יָת לֵיוָאֵי קֳדָם יְיָ
וְיִסְמְכוּן בְּנֵי יִשְׂרָאֵל יָת יְדֵיהוֹן עַל לֵיוָאֵי.&nbsp; <b>ח,יא</b> וִירִים
אַהֲרוֹן יָת לֵיוָאֵי אֲרָמָא קֳדָם יְיָ מִן בְּנֵי יִשְׂרָאֵל וִיהוֹן
לְמִפְלַח יָת פֻּלְחָנָא דַּייָ.&nbsp; <b>ח,יב</b> וְלֵיוָאֵי יִסְמְכוּן יָת
יְדֵיהוֹן עַל רֵישׁ תּוֹרַיָּא וַעֲבֵיד יָת חַד חַטָּתָא וְיָת חַד עֲלָתָא
קֳדָם יְיָ לְכַפָּרָא עַל לֵיוָאֵי.&nbsp; <b>ח,יג</b> וּתְקִים יָת לֵיוָאֵי
קֳדָם אַהֲרוֹן וּקְדָם בְּנוֹהִי וּתְרִים יָתְהוֹן אֲרָמָא קֳדָם יְיָ.&nbsp; <b>ח,יד</b>
וְתַפְרֵישׁ יָת לֵיוָאֵי מִגּוֹ בְּנֵי יִשְׂרָאֵל וִיהוֹן מְשַׁמְּשִׁין
קֳדָמַי לֵיוָאֵי.&nbsp; <b>ח,טו</b> וּבָתַר כֵּין יֵיעֲלוּן לֵיוָאֵי לְמִפְלַח
יָת מַשְׁכַּן זִמְנָא וּתְדַכֵּי יָתְהוֹן וּתְרִים יָתְהוֹן אֲרָמָא.&nbsp; <b>ח,טז</b>
אֲרֵי אַפְרָשָׁא מֻפְרְשִׁין אִנּוּן קֳדָמַי מִגּוֹ בְּנֵי יִשְׂרָאֵל:&nbsp;
חֲלָף פָּתַח כָּל וַלְדָּא בֻּכְרָא כּוֹלָא מִבְּנֵי יִשְׂרָאֵל קָרֵיבִית
יָתְהוֹן קֳדָמָי.&nbsp; <b>ח,יז</b> אֲרֵי דִּילִי כָּל בֻּכְרָא בִּבְנֵי
יִשְׂרָאֵל בַּאֲנָשָׁא וּבִבְעִירָא:&nbsp; בְּיוֹמָא דִּקְטַלִית כָּל בֻּכְרָא
בְּאַרְעָא דְּמִצְרַיִם אַקְדֵּישִׁית יָתְהוֹן קֳדָמָי.&nbsp; <b>ח,יח</b> וְקָרֵיבִית
יָת לֵיוָאֵי חֲלָף כָּל בֻּכְרָא בִּבְנֵי יִשְׂרָאֵל.&nbsp; <b>ח,יט</b> וִיהַבִית
יָת לֵיוָאֵי מְסִירִין לְאַהֲרוֹן וְלִבְנוֹהִי מִגּוֹ בְּנֵי יִשְׂרָאֵל
לְמִפְלַח יָת פֻּלְחַן בְּנֵי יִשְׂרָאֵל בְּמַשְׁכַּן זִמְנָא וּלְכַפָּרָא עַל
בְּנֵי יִשְׂרָאֵל וְלָא יְהֵי בִּבְנֵי יִשְׂרָאֵל מוֹתָא בְּמִקְרַב בְּנֵי
יִשְׂרָאֵל לְקֻדְשָׁא.&nbsp; <b>ח,כ</b> וַעֲבַד מֹשֶׁה וְאַהֲרוֹן וְכָל
כְּנִשְׁתָּא דִּבְנֵי יִשְׂרָאֵל לְלֵיוָאֵי:&nbsp; כְּכֹל דְּפַקֵּיד יְיָ יָת
מֹשֶׁה לְלֵיוָאֵי כֵּין עֲבַדוּ לְהוֹן בְּנֵי יִשְׂרָאֵל.&nbsp; <b>ח,כא</b> וְאִדַּכִּיאוּ
לֵיוָאֵי וְחַוַּרוּ לְבוּשֵׁיהוֹן וַאֲרֵים אַהֲרוֹן יָתְהוֹן אֲרָמָא קֳדָם
יְיָ וְכַפַּר עֲלֵיהוֹן אַהֲרוֹן לְדַכּוֹאֵיהוֹן.&nbsp; <b>ח,כב</b> וּבָתַר
כֵּין עָאלוּ לֵיוָאֵי לְמִפְלַח יָת פֻּלְחָנְהוֹן בְּמַשְׁכַּן זִמְנָא קֳדָם
אַהֲרוֹן וּקְדָם בְּנוֹהִי:&nbsp; כְּמָא דְּפַקֵּיד יְיָ יָת מֹשֶׁה עַל
לֵיוָאֵי כֵּין עֲבַדוּ לְהוֹן.&nbsp; {ס}</p>

<p><b>ח,כג</b> וּמַלֵּיל יְיָ עִם מֹשֶׁה לְמֵימַר.&nbsp;
<b>ח,כד</b> דָּא דִּלְלֵיוָאֵי:&nbsp; מִבַּר עַסְרִין וַחֲמֵישׁ שְׁנִין
וּלְעֵילָא יֵיתֵי לְחַיָּלָא חֵילָא בְּפֻלְחַן מַשְׁכַּן זִמְנָא.&nbsp; <b>ח,כה</b>
וּמִבַּר חַמְשִׁין שְׁנִין יְתוּב מֵחֵיל פֻּלְחָנָא וְלֹא יִפְלַח עוֹד.&nbsp; <b>ח,כו</b>
וִישַׁמֵּישׁ עִם אֲחוֹהִי בְּמַשְׁכַּן זִמְנָא לְמִטַּר מַטְּרָא וּפֻלְחָנָא
לָא יִפְלַח כְּדֵין תַּעֲבֵיד לְלֵיוָאֵי בְּמַטְּרָתְהוֹן.&nbsp; {פ}</p>

<p><b>ט,א</b> וּמַלֵּיל יְיָ עִם מֹשֶׁה בְּמַדְבְּרָא
דְּסִינַי בְּשַׁתָּא תִּנְיֵיתָא לְמִפַּקְהוֹן מֵאַרְעָא דְּמִצְרַיִם
בְּיַרְחָא קַדְמָאָה לְמֵימַר.&nbsp; <b>ט,ב</b> וְיַעְבְּדוּן בְּנֵי יִשְׂרָאֵל
יָת פִּסְחָא בְּזִמְנֵיהּ.&nbsp; <b>ט,ג</b> בְּאַרְבְּעַת עַסְרָא יוֹמָא
בְּיַרְחָא הָדֵין בֵּין שִׁמְשַׁיָּא תַּעְבְּדוּן יָתֵיהּ בְּזִמְנֵיהּ כְּכָל
גְּזֵירָתֵיהּ וּכְכָל דְּחָזֵי לֵיהּ תַּעְבְּדוּן יָתֵיהּ.&nbsp; <b>ט,ד</b> וּמַלֵּיל
מֹשֶׁה עִם בְּנֵי יִשְׂרָאֵל לְמֶעֱבַד פִּסְחָא.&nbsp; <b>ט,ה</b> וַעֲבַדוּ יָת
פִּסְחָא בְּנִיסָן בְּאַרְבְּעַת עַסְרָא יוֹמָא לְיַרְחָא בֵּין שִׁמְשַׁיָּא
בְּמַדְבְּרָא דְּסִינָי:&nbsp; כְּכֹל דְּפַקֵּיד יְיָ יָת מֹשֶׁה כֵּין עֲבַדוּ
בְּנֵי יִשְׂרָאֵל.&nbsp; <b>ט,ו</b> וַהֲווֹ גֻּבְרַיָּא דַּהֲווֹ מְסָאֲבִין
לִטְמֵי נַפְשָׁא דַּאֲנָשָׁא וְלָא יְכִילוּ לְמֶעֱבַד פִּסְחָא בְּיוֹמָא
הַהוּא וּקְרִיבוּ קֳדָם מֹשֶׁה וּקְדָם אַהֲרוֹן בְּיוֹמָא הַהוּא.&nbsp; <b>ט,ז</b>
וַאֲמַרוּ גֻּבְרַיָּא הָאִנּוּן לֵיהּ אֲנַחְנָא מְסָאֲבִין לִטְמֵי נַפְשָׁא דַּאֲנָשָׁא
לְמָא נִתְמְנַע בְּדִיל דְּלָא לְקָרָבָא יָת קֻרְבָּנָא דַּייָ בְּזִמְנֵיהּ
בְּגוֹ בְּנֵי יִשְׂרָאֵל.&nbsp; <b>ט,ח</b> וַאֲמַר לְהוֹן מֹשֶׁה:&nbsp; אוֹרִיכוּ
עַד דְּאֶשְׁמַע מָא דְּאֶתְפַּקַּד מִן קֳדָם יְיָ עַל דִּילְכוֹן.&nbsp; {פ}</p>

<p><b>ט,ט</b> וּמַלֵּיל יְיָ עִם מֹשֶׁה לְמֵימַר.&nbsp; <b>ט,י</b>
מַלֵּיל עִם בְּנֵי יִשְׂרָאֵל לְמֵימַר:&nbsp; גְּבַר גְּבַר אֲרֵי יְהֵי מְסָאַב
לִטְמֵי נַפְשָׁא דַּאֲנָשָׁא אוֹ בְאוֹרַח רַחִיקָא לְכוֹן אוֹ לְדָרֵיכוֹן
וְיַעֲבֵיד פִּסְחָא קֳדָם יְיָ.&nbsp; <b>ט,יא</b> בְּיַרְחָא תִּנְיָנָא
בְּאַרְבְּעַת עַסְרָא יוֹמָא בֵּין שִׁמְשַׁיָּא יַעְבְּדוּן יָתֵיהּ:&nbsp; עַל
פַּטִּיר וּמְרָרִין יֵיכְלוּנֵּיהּ.&nbsp; <b>ט,יב</b> לָא יַשְׁאֲרוּן מִנֵּיהּ
עַד צַפְרָא וְגַרְמָא לָא יִתְבְּרוּן בֵּיהּ כְּכָל גְּזֵירַת פִּסְחָא
יַעְבְּדוּן יָתֵיהּ.&nbsp; <b>ט,יג</b> וְגֻבְרָא דְּהוּא דְּכֵי וּבְאוֹרַח לָא
הֲוָה וְיִתְמְנַע מִלְּמֶעֱבַד פִּסְחָא וְיִשְׁתֵּיצֵי אֲנָשָׁא הַהוּא
מֵעַמֵּיהּ:&nbsp; אֲרֵי קֻרְבָּנָא דַּייָ לָא קָרֵיב בְּזִמְנֵיהּ חוֹבֵיהּ
יְקַבֵּיל גֻּבְרָא הַהוּא.&nbsp; <b>ט,יד</b> וַאֲרֵי יִתְגַּיַּר עִמְּכוֹן
גִּיּוֹרָא וְיַעֲבֵיד פִּסְחָא קֳדָם יְיָ כִּגְזֵירַת פִּסְחָא וּכְדַחְזֵי
לֵיהּ כֵּין יַעֲבֵיד:&nbsp; קְיָמָא חַד יְהֵי לְכוֹן וּלְגִיּוֹרַיָּא
וּלְיַצִּיבַיָּא דְּאַרְעָא.&nbsp; {ס}</p>

<p><b>ט,טו</b> וּבְיוֹמָא דְּאִתָּקַם מַשְׁכְּנָא חֲפָא
עֲנָנָא יָת מַשְׁכְּנָא לְמַשְׁכְּנָא דְּסָהֲדוּתָא וּבְרַמְשָׁא הָוֵי עַל
מַשְׁכְּנָא כְּחֵיזוּ אִישָׁתָא עַד צַפְרָא.&nbsp; <b>ט,טז</b> כֵּין הָוֵי
תְּדִירָא עֲנָנָא חָפֵי לֵיהּ וְחֵיזוּ אִישָׁתָא בְּלֵילְיָא.&nbsp; <b>ט,יז</b>
וּלְפֹם אִסְתַּלָּקוּת עֲנָנָא מֵעִלָּוֵי מַשְׁכְּנָא וּבָתַר כֵּין נָטְלִין
בְּנֵי יִשְׂרָאֵל וּבַאֲתַר דְּשָׁרֵי תַּמָּן עֲנָנָא תַּמָּן שָׁרַן בְּנֵי יִשְׂרָאֵל.&nbsp;
<b>ט,יח</b> עַל מֵימְרָא דַּייָ נָטְלִין בְּנֵי יִשְׂרָאֵל וְעַל מֵימְרָא
דַּייָ שָׁרַן:&nbsp; כָּל יוֹמִין דְּשָׁרֵי עֲנָנָא עַל מַשְׁכְּנָא
שָׁרַן.&nbsp; <b>ט,יט</b> וּבְאוֹרָכוּת עֲנָנָא עַל מַשְׁכְּנָא יוֹמִין סַגִּיאִין
וְיִטְּרוּן בְּנֵי יִשְׂרָאֵל יָת מַטְּרַת מֵימְרָא דַּייָ וְלָא נָטְלִין.&nbsp;
<b>ט,כ</b> וְאִית דְּהָוֵי עֲנָנָא יוֹמִין דְּמִנְיָן עַל מַשְׁכְּנָא עַל
מֵימְרָא דַּייָ שָׁרַן וְעַל מֵימְרָא דַּייָ נָטְלִין.&nbsp; <b>ט,כא</b> וְאִית
דְּהָוֵי עֲנָנָא מֵרַמְשָׁא עַד צַפְרָא וּמִסְתַּלַּק עֲנָנָא בְּצַפְרָא
וְנָטְלִין אוֹ יֵימָם וְלֵילֵי וּמִסְתַּלַּק עֲנָנָא וְנָטְלִין.&nbsp; <b>ט,כב</b>
אוֹ תְּרֵין יוֹמִין אוֹ יַרְחָא אוֹ עִדָּן בְּעִדָּן בְּאוֹרָכוּת עֲנָנָא עַל
מַשְׁכְּנָא לְמִשְׁרֵי עֲלוֹהִי שָׁרַן בְּנֵי יִשְׂרָאֵל וְלָא נָטְלִין
וּבְאִסְתַּלָּקוּתֵיהּ נָטְלִין.&nbsp; <b>ט,כג</b> עַל מֵימְרָא דַּייָ שָׁרַן
וְעַל מֵימְרָא דַּייָ נָטְלִין:&nbsp; יָת מַטְּרַת מֵימְרָא דַּייָ נָטְרִין עַל
מֵימְרָא דַּייָ בִּידָא דְּמֹשֶׁה.&nbsp; {פ}</p>

<p><b>י,א</b> וּמַלֵּיל יְיָ עִם מֹשֶׁה לְמֵימַר.&nbsp; <b>י,ב</b>
עֲבֵיד לָךְ תַּרְתֵּין חֲצוֹצְרָן דִּכְסַף נְגִיד תַּעֲבֵיד יָתְהוֹן
וְיִהְוְיָן לָךְ לְעָרָעָא כְּנִשְׁתָּא וּלְאַטָּלָא יָת מַשְׁרְיָתָא.&nbsp; <b>י,ג</b>
וְיִתְקְעוּן בְּהוֹן וְיִזְדָּמְנוּן לְוָתָךְ כָּל כְּנִשְׁתָּא לִתְרַע
מַשְׁכַּן זִמְנָא.&nbsp; <b>י,ד</b> וְאִם בַּחֲדָא יִתְקְעוּן וְיִזְדָּמְנוּן
לְוָתָךְ רַבְרְבַיָּא רֵישֵׁי אַלְפַיָּא דְּיִשְׂרָאֵל.&nbsp; <b>י,ה</b> וְתִתְקְעוּן
יַבָּבְתָא וְיִטְּלוּן מַשְׁרְיָתָא דְּשָׁרַן קִדּוּמָא.&nbsp; <b>י,ו</b> וְתִתְקְעוּן
יַבָּבְתָא תִּנְיָנוּת וְיִטְּלוּן מַשְׁרְיָתָא דְּשָׁרַן דָּרוֹמָא יַבָּבְתָא
יִתְקְעוּן לְמַטְּלָנֵיהוֹן.&nbsp; <b>י,ז</b> וּבְמִכְנַשׁ יָת קְהָלָא
תִּתְקְעוּן וְלָא תְּיַבְּבוּן.&nbsp; <b>י,ח</b> וּבְנֵי אַהֲרוֹן כָּהֲנַיָּא
יִתְקְעוּן בַּחֲצוֹצְרָתָא וִיהוֹן לְכוֹן לִקְיָם עָלַם לְדָרֵיכוֹן.&nbsp; <b>י,ט</b>
וַאֲרֵי תֵיעֲלוּן לְאָגָחָא קְרָבָא בַּאֲרַעְכוֹן עַל מָעִיקֵי דִּמְעִיקִין
לְכוֹן וּתְיַבְּבוּן בַּחֲצוֹצְרָתָא וְיֵיעוֹל דֻּכְרָנְכוֹן לְטָבָא קֳדָם
יְיָ אֱלָהֲכוֹן וְתִתְפַּרְקוּן מִסָּנְאֵיכוֹן.&nbsp; <b>י,י</b> וּבְיוֹם
חֶדְוַתְכוֹן וּבְמוֹעֲדֵיכוֹן וּבְרֵישֵׁי יַרְחֵיכוֹן וְתִתְקְעוּן
בַּחֲצוֹצְרָתָא עַל עֲלָוָתְכוֹן וְעַל נִכְסַת קֻדְשֵׁיכוֹן וִיהוֹן לְכוֹן
לְדֻכְרָנָא קֳדָם אֱלָהֲכוֹן אֲנָא יְיָ אֱלָהֲכוֹן.&nbsp; {פ}</p>

<p><b>י,יא</b> וַהֲוָה בְּשַׁתָּא תִּנְיֵיתָא בְּיַרְחָא
תִּנְיָנָא בְּעַסְרִין בְּיַרְחָא אִסְתַּלַּק עֲנָנָא מֵעִלָּוֵי מַשְׁכְּנָא
דְּסָהֲדוּתָא.&nbsp; <b>י,יב</b> וּנְטַלוּ בְּנֵי יִשְׂרָאֵל לְמַטְּלָנֵיהוֹן
מִמַּדְבְּרָא דְּסִינָי וּשְׁרָא עֲנָנָא בְּמַדְבְּרָא דְּפָארָן.&nbsp; <b>י,יג</b>
וּנְטַלוּ בְּקַדְמֵיתָא עַל מֵימְרָא דַּייָ בִּידָא דְּמֹשֶׁה.&nbsp; <b>י,יד</b>
וּנְטַל טֵיקַס מַשְׁרִית בְּנֵי יְהוּדָה בְּקַדְמֵיתָא לְחֵילֵיהוֹן וְעַל
חֵילֵיהּ נַחְשׁוֹן בַּר עַמִּינָדָב.&nbsp; <b>י,טו</b> וְעַל חֵילָא דְּשִׁבְטָא
דִּבְנֵי יִשָּׂשכָר:&nbsp; נְתַנְאֵל בַּר צוּעָר.&nbsp; <b>י,טז</b> וְעַל
חֵילָא דְּשִׁבְטָא דִּבְנֵי זְבוּלוּן:&nbsp; אֱלִיאָב בַּר חֵילוֹן.&nbsp; <b>י,יז</b>
וּמִתְפָּרַק מַשְׁכְּנָא וְנָטְלִין בְּנֵי גֵרְשׁוֹן וּבְנֵי מְרָרִי נָטְלֵי מַשְׁכְּנָא.&nbsp;
<b>י,יח</b> וְנָטֵיל טֵיקַס מַשְׁרִית רְאוּבֵן לְחֵילֵיהוֹן וְעַל חֵילֵיהּ
אֱלִיצוּר בַּר שְׁדֵיאוּר.&nbsp; <b>י,יט</b> וְעַל חֵילָא דְּשִׁבְטָא דִּבְנֵי
שִׁמְעוֹן:&nbsp; שְׁלוּמִיאֵל בַּר צוּרִישַׁדָּי.&nbsp; <b>י,כ</b> וְעַל חֵילָא
דְּשִׁבְטָא דִּבְנֵי גָד:&nbsp; אֶלְיָסָף בַּר דְּעוּאֵל.&nbsp; <b>י,כא</b> וְנָטְלִין
בְּנֵי קְהָת נָטְלֵי מַקְדְּשָׁא וּמְקִימִין יָת מַשְׁכְּנָא עַד
מֵיתֵיהוֹן.&nbsp; <b>י,כב</b> וְנָטֵיל טֵיקַס מַשְׁרִית בְּנֵי אֶפְרַיִם
לְחֵילֵיהוֹן וְעַל חֵילֵיהּ אֱלִישָׁמָע בַּר עַמִּיהוּד.&nbsp; <b>י,כג</b> וְעַל
חֵילָא דְּשִׁבְטָא דִּבְנֵי מְנַשֶּׁה:&nbsp; גַּמְלִיאֵל בַּר
פְּדָהֿצוּר.&nbsp; <b>י,כד</b> וְעַל חֵילָא דְּשִׁבְטָא דִּבְנֵי בִנְיָמִין:&nbsp;
אֲבִידָן בַּר גִּדְעוֹנִי.&nbsp; <b>י,כה</b> וְנָטֵיל טֵיקַס מַשְׁרִית בְּנֵי
דָן מְכַנֵּישׁ לְכָל מַשְׁרְיָתָא לְחֵילֵיהוֹן וְעַל חֵילֵיהּ אֲחִיעֶזֶר בַּר
עַמִּישַׁדָּי.&nbsp; <b>י,כו</b> וְעַל חֵילָא דְּשִׁבְטָא דִּבְנֵי
אָשֵׁר:&nbsp; פַּגְעִיאֵל בַּר עָכְרָן.&nbsp; <b>י,כז</b> וְעַל חֵילָא
דְּשִׁבְטָא דִּבְנֵי נַפְתָּלִי:&nbsp; אֲחִירַע בַּר עֵינָן.&nbsp; <b>י,כח</b> אִלֵּין
מַטְּלָנֵי בְּנֵי יִשְׂרָאֵל לְחֵילֵיהוֹן וּנְטַלוּ.&nbsp; {ס}</p>

<p><b>י,כט</b> וַאֲמַר מֹשֶׁה לְחוֹבָב בַּר רְעוּאֵל
מִדְיַנָאָה חֲמוּהִי דְּמֹשֶׁה נָטְלִין אֲנַחְנָא לְאַתְרָא דַּאֲמַר יְיָ
יָתֵיהּ אֶתֵּין לְכוֹן אֵיתַא עִמַּנָא וְנוֹטֵיב לָךְ אֲרֵי יְיָ מַלֵּיל
לְאֵיתָאָה טָבְתָא עַל יִשְׂרָאֵל.&nbsp; <b>י,ל</b> וַאֲמַר לֵיהּ לָא
אֵיזֵיל:&nbsp; אֱלָהֵין לְאַרְעִי וּלְיַלָּדוּתִי אֵיזֵיל.&nbsp; <b>י,לא</b> וַאֲמַר
לָא כְעַן תִּשְׁבּוֹק יָתַנָא:&nbsp; אֲרֵי עַל כֵּין יְדַעְתָּא כַּד הֲוֵינָא
שָׁרַן בְּמַדְבְּרָא וּגְבוּרָן דְּאִתְעֲבִידָא לַנָא חֲזֵיתָא
בְּעֵינָךְ.&nbsp; <b>י,לב</b> וִיהֵי אֲרֵי תֵיזֵיל עִמַּנָא:&nbsp; וִיהֵי טָבָא
הַהוּא דְּיוֹטֵיב יְיָ עִמַּנָא וְנוֹטֵיב לָךְ.&nbsp; <b>י,לג</b> וּנְטַלוּ
מִטּוּרָא דְּאִתְגְּלִי עֲלוֹהִי יְקָרָא דַּייָ מַהְלַךְ תְּלָתָא יוֹמִין
וַאֲרוֹן קְיָמָא דַּייָ נָטֵיל קֳדָמֵיהוֹן מַהְלַךְ תְּלָתָא יוֹמִין
לְאַתְקָנָא לְהוֹן אֲתַר בֵּית מִשְׁרֵי.&nbsp; <b>י,לד</b> וַעֲנַן יְקָרָא דַּייָ
מַטַּל עִלָּוֵיהוֹן בִּימָמָא בְּמִטַּלְהוֹן מִן מַשְׁרִיתָא.&nbsp; {ס}&nbsp;
]&nbsp; {ס}</p>

<p><b>י,לה</b> וַהֲוָה בְּמִטַּל אֲרוֹנָא וַאֲמַר
מֹשֶׁה:&nbsp; אִתְגְּלִי יְיָ וְיִתְבַּדְּרוּן סָנְאָךְ וְיִעְרְקוּן בַּעֲלֵי
דְּבָבָךְ מִן קֳדָמָךְ.&nbsp; <b>י,לו</b> וּבְמִשְׁרוֹהִי אֲמַר:&nbsp; תּוּב
יְיָ שְׁרִי בִּיקָרָךְ בְּגוֹ רִבְּוָת אַלְפַיָּא דְּיִשְׂרָאֵל.&nbsp;
{ס}&nbsp; ]&nbsp; {פ}</p>

<p><b>יא,א</b> וַהֲוָה עַמָּא כַּד מִסְתַּקְּפִין בִּישׁ
קֳדָם יְיָ וּשְׁמִיעַ קֳדָם יְיָ וּתְקֵיף רֻגְזֵיהּ וּדְלֵיקַת בְּהוֹן
אִישָׁתָא מִן קֳדָם יְיָ וְשֵׁיצִיאַת בִּסְיָפֵי מַשְׁרִיתָא.&nbsp; <b>יא,ב</b>
וּצְוַח עַמָּא עַל מֹשֶׁה וְצַלִּי מֹשֶׁה קֳדָם יְיָ וְאִשְׁתְּקַעַת
אִישָׁתָא.&nbsp; <b>יא,ג</b> וּקְרָא שְׁמֵיהּ דְּאַתְרָא הַהוּא
דְּלֵיקְתָא:&nbsp; אֲרֵי דְּלֵיקַת בְּהוֹן אִישָׁתָא מִן קֳדָם יְיָ.&nbsp; <b>יא,ד</b>
וְרַבְרְבִין דְּבֵינֵיהוֹן שַׁאִילוּ שְׁאֵילְתָא וְתָבוּ וּבְכוֹ אַף בְּנֵי
יִשְׂרָאֵל וַאֲמַרוּ מַאן יוֹכֵילִנַּנָא בִּסְרָא.&nbsp; <b>יא,ה</b> דְּכִירִין
אֲנַחְנָא יָת נוּנַיָּא דַּהֲוֵינָא אָכְלִין בְּמִצְרַיִם מַגָּן יָת
בּוֹצִינַיָּא וְיָת אֲבַטִּיחַיָּא וְכָרָתֵי וּבֻצְלֵי וְתוּמֵי.&nbsp; <b>יא,ו</b>
וּכְעַן נַפְשָׁנָא תְּאִיבָא לֵית כֹּל מִדָּעַם אֱלָהֵין לְמַנָּא
עֵינַנָא.&nbsp; <b>יא,ז</b> וּמַנָּא כְּבַר זְרַע גִּדָּא הוּא וְחֶזְוֵיהּ
כְּחֵיזוּ בְּדֻלְחָא.&nbsp; <b>יא,ח</b> שָׁיְטִין עַמָּא וְלָקְטִין דְּצָבֵי
טָחֵין בְּרִחְיָא וּדְצָבֵי דָּאֵיךְ בִּמְדוֹכְתָא וּמְבַשְּׁלִין לֵיהּ
בְּקִדְרָא וְעָבְדִין יָתֵיהּ גְּרִיצָן וְהָוֵי טַעְמֵיהּ כִּטְעֵים דְּלִישׁ
בְּמִשְׁחָא.&nbsp; <b>יא,ט</b> וְכַד נָחֵית טַלָּא עַל מַשְׁרִיתָא בְּלֵילְיָא
נָחֵית מַנָּא עֲלוֹהִי.&nbsp; <b>יא,י</b> וּשְׁמַע מֹשֶׁה יָת עַמָּא בָּכַן
לְזַרְעֲיָתְהוֹן גְּבַר בִּתְרַע מַשְׁכְּנֵיהּ וּתְקֵיף רֻגְזָא דַּייָ
לַחְדָּא וּבְעֵינֵי מֹשֶׁה בִּישׁ.&nbsp; <b>יא,יא</b> וַאֲמַר מֹשֶׁה קֳדָם יְיָ
לְמָא אַבְאֵישְׁתָּא לְעַבְדָּךְ וּלְמָא לָא אַשְׁכַּחִית רַחֲמִין קֳדָמָךְ:&nbsp;
לְשַׁוָּאָה יָת מַטוּל כָּל עַמָּא הָדֵין עֲלָי.&nbsp; <b>יא,יב</b> הֲאָב אֲנָא
לְכָל עַמָּא הָדֵין אִם בְּנַי אִנּוּן:&nbsp; דַּאֲמַרְתְּ לִי סוֹבַרְהִי
בְּתֻקְפָךְ כְּמָא דִּמְסוֹבַר תֻּרְבְּיָנָא יָת יָנְקָא עַל אַרְעָא
דְּקַיֵּימְתָּא לַאֲבָהָתוֹהִי.&nbsp; <b>יא,יג</b> מְנָן לִי בִּסְרָא לְמִתַּן
לְכָל עַמָּא הָדֵין:&nbsp; אֲרֵי בָכַן עֲלַי לְמֵימַר הַב לַנָא בִסְרָא וְנֵיכוֹל.&nbsp;
<b>יא,יד</b> לֵית אֲנָא יָכֵיל בִּלְחוֹדַי לְסוֹבָרָא יָת כָּל עַמָּא
הָדֵין:&nbsp; אֲרֵי יַקִּיר מִנִּי.&nbsp; <b>יא,טו</b> וְאִם כְּדֵין אַתְּ
עָבֵיד לִי קְטוֹלְנִי כְּעַן מִקְטָל אִם אַשְׁכַּחִית רַחֲמִין קֳדָמָךְ וְלָא אֶחְזֵי
בְּבִשְׁתִּי.&nbsp; {פ}</p>

<p><b>יא,טז</b> וַאֲמַר יְיָ לְמֹשֶׁה כְּנוֹשׁ קֳדָמַי
שִׁבְעִין גֻּבְרָא מִסָּבֵי יִשְׂרָאֵל דִּידַעְתָּא אֲרֵי אִנּוּן סָבֵי עַמָּא
וְסָרְכוֹהִי וְתִדְבַּר יָתְהוֹן לְמַשְׁכַּן זִמְנָא וְיִתְעַתְּדוּן תַּמָּן
עִמָּךְ.&nbsp; <b>יא,יז</b> וְאֶתְגְּלֵי וַאֲמַלֵּיל עִמָּךְ תַּמָּן וַאֲרַבֵּי
מִן רוּחָא דַּעֲלָךְ וַאֲשַׁוֵּי עֲלֵיהוֹן וִיסוֹבְרוּן עִמָּךְ בְּמַטוּל
עַמָּא וְלָא תְסוֹבַר אַתְּ בִּלְחוֹדָךְ.&nbsp; <b>יא,יח</b> וּלְעַמָּא תֵימַר
אִזְדָמַנוּ לִמְחַר וְתֵיכְלוּן בִּסְרָא אֲרֵי בְּכֵיתוֹן קֳדָם יְיָ לְמֵימַר
מַאן יוֹכֵילִנַּנָה בִּסְרָא אֲרֵי טָב לַנָא בְּמִצְרָיִם וְיִתֵּין יְיָ לְכוֹן
בִּסְרָא וְתֵיכְלוּן.&nbsp; <b>יא,יט</b> לָא יוֹמָא חַד תֵּיכְלוּן וְלָא תְרֵין
יוֹמִין וְלָא חַמְשָׁא יוֹמִין וְלָא עַסְרָא יוֹמִין וְלָא עַסְרִין
יוֹם.&nbsp; <b>יא,כ</b> עַד יְרַח יוֹמִין עַד דִּתְקוּצוּן בֵּיהּ וִיהֵי לְכוֹן
לְתַקְלָא:&nbsp; חֲלָף דְּקַצְתּוּן בְּמֵימְרָא דַּייָ דִּשְׁכִינְתֵיהּ
שָׁרְיָא בֵּינֵיכוֹן וּבְכֵיתוֹן קֳדָמוֹהִי לְמֵימַר לְמָא דְנָן נְפַקְנָא מִמִּצְרָיִם.&nbsp;
<b>יא,כא</b> וַאֲמַר מֹשֶׁה שֵׁית מְאָה אַלְפִין גֻּבְרָא רִגְלָאָה עַמָּא
דַּאֲנָא בֵּינֵיהוֹן וְאַתְּ אֲמַרְתְּ בִּסְרָא אֶתֵּין לְהוֹן וְיֵיכְלוּן
יְרַח יוֹמִין.&nbsp; <b>יא,כב</b> הֲעָן וְתוֹרִין יִתְנַכְסוּן לְהוֹן
הַיְסַפְּקוּן לְהוֹן אִם יָת כָּל נוּנֵי יַמָּא יִתְכַּנְשׁוּן לְהוֹן הַיְסַפְּקוּן
לְהוֹן.&nbsp; {פ}</p>

<p><b>יא,כג</b> וַאֲמַר יְיָ לְמֹשֶׁה הֲמֵימְרָא דַּייָ
מִתְעַכַּב כְּעַן תִּחְזֵי הַיְעָרְעִנָּךְ פִּתְגָמִי אִם לָא.&nbsp; <b>יא,כד</b>
וּנְפַק מֹשֶׁה וּמַלֵּיל עִם עַמָּא יָת פִּתְגָמַיָּא דַּייָ וּכְנַשׁ
שִׁבְעִין גֻּבְרָא מִסָּבֵי עַמָּא וַאֲקֵים יָתְהוֹן סְחוֹר סְחוֹר
לְמַשְׁכְּנָא.&nbsp; <b>יא,כה</b> וְאִתְגְּלִי יְיָ בַּעֲנָנָא וּמַלֵּיל
עִמֵּיהּ וְרַבִּי מִן רוּחָא דַּעֲלוֹהִי וִיהַב עַל שִׁבְעִין גֻּבְרָא
סָבַיָּא וַהֲוָה כַּד שְׁרָת עֲלֵיהוֹן רוּחַ נְבוּאָה וּמִתְנַבַּן וְלָא
פָסְקִין.&nbsp; <b>יא,כו</b> וְאִשְׁתְּאַרוּ תְּרֵין גֻּבְרִין בְּמַשְׁרִיתָא
שׁוֹם חַד אֶלְדָּד וְשׁוֹם תִּנְיָנָא מֵידָד וּשְׁרָת עֲלֵיהוֹן רוּחַ נְבוּאָה
וְאִנּוּן בִּכְתִיבַיָּא וְלָא נְפַקוּ לְמַשְׁכְּנָא וְאִתְנַבִּיאוּ
בְּמַשְׁרִיתָא.&nbsp; <b>יא,כז</b> וּרְהַט עוּלֵימָא וְחַוִּי לְמֹשֶׁה
וַאֲמַר:&nbsp; אֶלְדָּד וּמֵידָד מִתְנַבַּן בְּמַשְׁרִיתָא.&nbsp; <b>יא,כח</b> וַאֲתֵיב
יְהוֹשׁוּעַ בַּר נוּן מְשֻׁמְשָׁנֵיהּ דְּמֹשֶׁה מֵעוּלֵימוֹהִי וַאֲמַר:&nbsp;
רִבּוֹנִי מֹשֶׁה אַסְרִנּוּן.&nbsp; <b>יא,כט</b> וַאֲמַר לֵיהּ מֹשֶׁה
הֲקִנְאֲתִי אַתְּ מְקַנֵּי רְעֵינָא פוֹן דִּיהוֹן כָּל עַמֵּיהּ דַּייָ
נְבִיִּין אֲרֵי יִתֵּין יְיָ יָת רוּחַ נְבוּאֲתֵיהּ עֲלֵיהוֹן.&nbsp; <b>יא,ל</b>
וְאִתְכְּנֵישׁ מֹשֶׁה לְמַשְׁרִיתָא הוּא וְסָבֵי יִשְׂרָאֵל.&nbsp; <b>יא,לא</b>
וְרוּחָא נְטַל מִן קֳדָם יְיָ וְאַפְרַח שְׂלָיו מִן יַמָּא וּרְמָא עַל
מַשְׁרִיתָא כְּמַהְלַךְ יוֹמָא לְכָא וּכְמַהְלַךְ יוֹמָא לְכָא סְחוֹר סְחוֹר
לְמַשְׁרִיתָא וּכְרוּם תַּרְתֵּין אַמִּין עַל אַפֵּי אַרְעָא.&nbsp; <b>יא,לב</b>
וְקָם עַמָּא כָּל יוֹמָא הַהוּא וְכָל לֵילְיָא וְכֹל יוֹמָא דְּבָתְרוֹהִי
וּכְנַשׁוּ יָת שְׂלָיו דְּאַזְעַר כְּנַשׁ עַסְרָא דְּגוֹרִין וּשְׁטַחוּ לְהוֹן
מַשְׁטְחִין סְחוֹר סְחוֹר לְמַשְׁרִיתָא.&nbsp; <b>יא,לג</b> בִּסְרָא עַד כְּעַן
בֵּין שִׁנֵּיהוֹן עַד לָא פְסַק וְרֻגְזָא דַּייָ תְּקֵיף בְּעַמָּא וּקְטַל
יְיָ בְּעַמָּא קְטוֹל סַגִּי לַחְדָּא.&nbsp; <b>יא,לד</b> וּקְרָא יָת שְׁמֵיהּ
דְּאַתְרָא הַהוּא קִבְרֵי דִּמְשַׁאֲלֵי:&nbsp; אֲרֵי תַּמָּן קְבַרוּ יָת עַמָּא
דְּשַׁאִילוּ.&nbsp; <b>יא,לה</b> מִקִּבְרֵי דִּמְשַׁאֲלֵי נְטַלוּ עַמָּא
לַחֲצֵרוֹת וַהֲווֹ בַּחֲצֵרוֹת.&nbsp; {פ}</p>

<p><b>יב,א</b> וּמַלֵּילַת מִרְיָם וְאַהֲרוֹן בְּמֹשֶׁה
עַל עֵיסַק אִתְּתָא שַׁפִּירְתָא דִּנְסֵיב:&nbsp; אֲרֵי אִתְּתָא שַׁפִּירְתָא
דִּנְסֵיב רַחֵיק.&nbsp; <b>יב,ב</b> וַאֲמַרוּ הַלְחוֹד בְּרַם עִם מֹשֶׁה
מַלֵּיל יְיָ הֲלֹא אַף עִמַּנָא מַלֵּיל וּשְׁמִיעַ קֳדָם יְיָ.&nbsp; <b>יב,ג</b>
וְגֻבְרָא מֹשֶׁה עִנְוְתָן לַחְדָּא:&nbsp; מִכֹּל אֲנָשָׁא דְּעַל אַפֵּי
אַרְעָא.&nbsp; {ס}</p>

<p><b>יב,ד</b> וַאֲמַר יְיָ בִּתְכֵיף לְמֹשֶׁה
וּלְאַהֲרוֹן וּלְמִרְיָם פּוּקוּ תְּלָתֵיכוֹן לְמַשְׁכַּן זִמְנָא וּנְפַקוּ
תְּלָתֵיהוֹן.&nbsp; <b>יב,ה</b> וְאִתְגְּלִי יְיָ בְּעַמּוּדָא דַּעֲנָנָא וְקָם
בִּתְרַע מַשְׁכְּנָא וּקְרָא אַהֲרוֹן וּמִרְיָם וּנְפַקוּ תַּרְוֵיהוֹן.&nbsp; <b>יב,ו</b>
וַאֲמַר שְׁמַעוּ כְעַן פִּתְגָמָי אִם יְהוֹן לְכוֹן נְבִיִּין אֲנָא יְיָ
בְּחֶזְוִין אֲנָא מִתְגְּלֵי לְהוֹן בְּחֶלְמִין אֲנָא מְמַלֵּיל
עִמְּהוֹן.&nbsp; <b>יב,ז</b> לָא כֵין עַבְדִּי מֹשֶׁה:&nbsp; בְּכָל עַמִּי
מְהֵימָן הוּא.&nbsp; <b>יב,ח</b> מַמְלַל עִם מַמְלַל מַלֵּילְנָא עִמֵּיהּ
וּבְחֵיזוּ וְלָא בְחֶדְוָן וּדְמוּת יְקָרָא דַּייָ מִסְתַּכַּל וּמָדֵין לָא
דְחֵילְתּוּן לְמַלָּלָא בְּעַבְדִּי בְמֹשֶׁה.&nbsp; <b>יב,ט</b> וּתְקֵיף
רֻגְזָא דַּייָ בְּהוֹן וְאִסְתַּלַּק.&nbsp; <b>יב,י</b> וַעֲנָנָא אִסְתַּלַּק
מֵעִלָּוֵי מַשְׁכְּנָא וְהָא מִרְיָם חָוְרָא כְּתַלְגָּא וְאִתְפְּנִי אַהֲרוֹן
לְוָת מִרְיָם וְהָא סְגִירָא.&nbsp; <b>יב,יא</b> וַאֲמַר אַהֲרוֹן
לְמֹשֶׁה:&nbsp; בְּבָעוּ רִבּוֹנִי לָא כְעַן תְּשַׁוֵּי עֲלַנָא חוֹבָא
דְּאִטְּפַשְׁנָא וְדִסְרַחְנָא.&nbsp; <b>יב,יב</b> לָא כְעַן תִּתְרַחַק דָּא מִבֵּינַנָא
אֲרֵי אֲחָתַנָא הִיא צַלִּי כְעַן עַל בִּסְרָא מִיתָא הָדֵין דְּבַהּ
וְיִתַּסֵּי.&nbsp; <b>יב,יג</b> וְצַלִּי מֹשֶׁה קֳדָם יְיָ לְמֵימַר:&nbsp; אֱלָהָא
בְּבָעוּ אַסִּי כְעַן יָתַהּ.&nbsp; {פ}</p>

<p><b>יב,יד</b> וַאֲמַר יְיָ לְמֹשֶׁה וְאִלּוּ אֲבוּהָא
מִנְזָף נְזַף בַּהּ הֲלָא תִתְכְּלֵים שִׁבְעָא יוֹמִין תִּסְתְּגַר שִׁבְעָא
יוֹמִין מִבַּרָא לְמַשְׁרִיתָא וּבָתַר כֵּין תִּתְכְּנֵישׁ.&nbsp; <b>יב,טו</b> וְאִסְתְּגַרַת
מִרְיָם מִבַּרָא לְמַשְׁרִיתָא שִׁבְעָא יוֹמִין וְעַמָּא לָא נְטַל עַד דְּאִתְכְּנֵישַׁת
מִרְיָם.&nbsp; <b>יב,טז</b> וּבָתַר כֵּין נְטַלוּ עַמָּא מֵחֲצֵרוֹת וּשְׁרוֹ
בְּמַדְבְּרָא דְּפָארָן.&nbsp; {פ}</p>

<p><b>יג,א</b> וּמַלֵּיל יְיָ עִם מֹשֶׁה לְמֵימַר.&nbsp;
<b>יג,ב</b> שְׁלַח לָךְ גֻּבְרִין וִיאַלְּלוּן יָת אַרְעָא דִּכְנַעַן דַּאֲנָא
יָהֵיב לִבְנֵי יִשְׂרָאֵל:&nbsp; גֻּבְרָא חַד גֻּבְרָא חַד לְשִׁבְטָא
דַּאֲבָהָתוֹהִי תִּשְׁלְחוּן כֹּל רַבָּא דִּבְהוֹן.&nbsp; <b>יג,ג</b> וּשְׁלַח
יָתְהוֹן מֹשֶׁה מִמַּדְבְּרָא דְּפָארָן עַל מֵימְרָא דַּייָ:&nbsp; כֻּלְּהוֹן
גֻּבְרִין רֵישֵׁי בְּנֵי יִשְׂרָאֵל אִנּוּן.&nbsp; <b>יג,ד</b> וְאִלֵּין
שְׁמָהָתְהוֹן:&nbsp; לְשִׁבְטָא דִּרְאוּבֵן שַׁמּוּעַ בַּר זַכּוּר.&nbsp; <b>יג,ה</b>
לְשִׁבְטָא דְּשִׁמְעוֹן שָׁפָט בַּר חוֹרִי.&nbsp; <b>יג,ו</b> לְשִׁבְטָא
דִּיהוּדָה כָּלֵב בַּר יְפֻנֶּה.&nbsp; <b>יג,ז</b> לְשִׁבְטָא דְּיִשָּׂשכָר
יִגְאָל בַּר יוֹסֵף.&nbsp; <b>יג,ח</b> לְשִׁבְטָא דְּאֶפְרַיִם הוֹשֵׁעַ בַּר
נוּן.&nbsp; <b>יג,ט</b> לְשִׁבְטָא דְּבִנְיָמִין פַּלְטִי בַּר רָפוּא.&nbsp; <b>יג,י</b>
לְשִׁבְטָא דִּזְבוּלוּן גַּדִּיאֵל בַּר סוֹדִי.&nbsp; <b>יג,יא</b> לְשִׁבְטָא
דְּיוֹסֵף לְשִׁבְטָא דִּמְנַשֶּׁה גַּדִּי בַּר סוּסִי.&nbsp; <b>יג,יב</b> לְשִׁבְטָא
דְּדָן עַמִּיאֵל בַּר גְּמַלִּי.&nbsp; <b>יג,יג</b> לְשִׁבְטָא דְּאָשֵׁר סְתוּר
בַּר מִיכָאֵל.&nbsp; <b>יג,יד</b> לְשִׁבְטָא דְּנַפְתָּלִי נַחְבִּי בַּר
וָפְסִי.&nbsp; <b>יג,טו</b> לְשִׁבְטָא דְּגָד גְּאוּאֵל בַּר מָכִי.&nbsp; <b>יג,טז</b>
אִלֵּין שְׁמָהָת גֻּבְרַיָּא דִּשְׁלַח מֹשֶׁה לְאַלָּלָא יָת אַרְעָא וּקְרָא
מֹשֶׁה לְהוֹשֵׁעַ בַּר נוּן יְהוֹשׁוּעַ.&nbsp; <b>יג,יז</b> וּשְׁלַח יָתְהוֹן
מֹשֶׁה לְאַלָּלָא יָת אַרְעָא דִּכְנָעַן וַאֲמַר לְהוֹן סַקוּ דָא בְּדָרוֹמָא
וְתִסְּקוּן לְטוּרָא.&nbsp; <b>יג,יח</b> וְתִחְזוֹן יָת אַרְעָא מָא הִיא וְיָת
עַמָּא דְּיָתֵיב עֲלַהּ הֲתַקִּיף הוּא אִם חַלָּשׁ הַזְעֵיר הוּא אִם
סַגִּי.&nbsp; <b>יג,יט</b> וּמָא אַרְעָא דְּהוּא יָתֵיב בַּהּ הֲטָבָא הִיא אִם
בִּישָׁא וּמָא קִרְוַיָּא דְּהוּא יָתֵיב בְּהוֹן הַבְּפַצְחִין אִם
בְּכַּרְכִין.&nbsp; <b>יג,כ</b> וּמָא אַרְעָא הֲעַתִּירָא הִיא אִם מִסְכֵּינָא
הֲאִית בַּהּ אִילָנִין אִם לָא וְתִתַּקְּפוּן וְתִסְּבוּן מֵאִבָּא דְּאַרְעָא וְיוֹמַיָּא
יוֹמֵי בִּכּוּרֵי עִנְבִּין.&nbsp; <b>יג,כא</b> וּסְלִיקוּ וְאַלִּילוּ יָת
אַרְעָא מִמַּדְבְּרָא דְּצִין עַד רְחוֹב לְמָטֵי חֲמָת.&nbsp; <b>יג,כב</b> וּסְלִיקוּ
בְּדָרוֹמָא וַאֲתוֹ עַד חֶבְרוֹן וְתַמָּן אֲחִימַן שֵׁשַׁי וְתַלְמַי בְּנֵי
גִבָּרָא וְחֶבְרוֹן שְׁבַע שְׁנִין אִתְבְּנִיאַת קֳדָם טַאנֵיס
דְּמִצְרָיִם.&nbsp; <b>יג,כג</b> וַאֲתוֹ עַד נַחְלָא דְּאֶתְכָּלָא וְקָצוּ מִתַּמָּן
עוֹבַרְתָּא וְאֶתְכָּל דְּעִנְבִּין חַד וְנַטְלוּהִי בַּאֲרִיחָא בִּתְרֵין
וּמִן רִמּוֹנַיָּא וּמִן תֵּינַיָּא.&nbsp; <b>יג,כד</b> לְאַתְרָא הַהוּא קְרָא
נַחְלָא דְּאֶתְכָּלָא עַל עֵיסַק אֶתְכָּלָא דְּקָצוּ מִתַּמָּן בְּנֵי יִשְׂרָאֵל.&nbsp;
<b>יג,כה</b> וְתָבוּ מִלְּאַלָּלָא אַרְעָא מִסּוֹף אַרְבְּעִין יוֹמִין.&nbsp; <b>יג,כו</b>
וַאֲזַלוּ וַאֲתוֹ לְוָת מֹשֶׁה וּלְוָת אַהֲרוֹן וּלְוָת כָּל כְּנִשְׁתָּא
דִּבְנֵי יִשְׂרָאֵל לְמַדְבְּרָא דְּפָארָן לִרְקַם וַאֲתִיבוּ יָתְהוֹן
פִּתְגָמָא וְיָת כָּל כְּנִשְׁתָּא וְאַחְזִיאוּנוּן יָת אִבָּא
דְּאַרְעָא.&nbsp; <b>יג,כז</b> וְאִשְׁתַּעִיאוּ לֵיהּ וַאֲמַרוּ אֲתֵינָא לְאַרְעָא
דִּשְׁלַחְתַּנָא וְאַף עָבְדָא חֲלָב וּדְבַשׁ הִיא וְדֵין אִבַּהּ.&nbsp; <b>יג,כח</b>
לְחוֹד אֲרֵי תַּקִּיף עַמָּא דְּיָתֵיב בְּאַרְעָא וְקִרְוַיָּא כְּרִיכָן
רַבְרְבָן לַחְדָּא וְאַף בְּנֵי גִבָּרָא חֲזֵינָא תַמָּן.&nbsp; <b>יג,כט</b> עֲמָלְקָאָה
יָתֵיב בַּאֲרַע דָּרוֹמָא וְחִתָּאָה וִיבוּסָאָה וֶאֱמוֹרָאָה יָתֵיב בְּטוּרָא
וּכְנַעֲנָאָה יָתֵיב עַל יַמָּא וְעַל כֵּיף יַרְדְּנָא.&nbsp; <b>יג,ל</b> וְאַצֵּית
כָּלֵב יָת עַמָּא לְמֹשֶׁה וַאֲמַר מִסָּק נִסַּק וְנֵירַת יָתַהּ אֲרֵי מִכָּל
נִכּוֹל לַהּ.&nbsp; <b>יג,לא</b> וְגֻבְרַיָּא דִּסְלִיקוּ עִמֵּיהּ אֲמַרוּ לָא
נִכּוֹל לְמִסַּק לְוָת עַמָּא:&nbsp; אֲרֵי תַּקִּיף הוּא מִנַּנָא.&nbsp; <b>יג,לב</b>
וְאַפִּיקוּ שׁוֹם בִּישׁ עַל אַרְעָא דְּאַלִּילוּ יָתַהּ לְוָת בְּנֵי
יִשְׂרָאֵל לְמֵימַר:&nbsp; אַרְעָא דַּעֲבַרְנָא בַהּ לְאַלָּלָא יָתַהּ אֲרַע
מְקַטְּלָא יָתְבַהָא הִיא וְכָל עַמָּא דַּחֲזֵינָא בְּגַוַּהּ אֲנָשִׁין
דְּמִשְׁחָן.&nbsp; <b>יג,לג</b> וְתַמָּן חֲזֵינָא יָת גִּבָּרַיָּא בְּנֵי עֲנָק
מִן גִּבָּרַיָּא וַהֲוֵינָא בְּעֵינֵי נַפְשַׁנָא כְּקִמְצִין וְכֵין הֲוֵינָא
בְּעֵינֵיהוֹן.&nbsp; <b>יד,א</b> וַאֲרֵימַת כָּל כְּנִשְׁתָּא וִיהַבוּ יָת
קָלְהוֹן וּבְכוֹ עַמָּא בְּלֵילְיָא הַהוּא.&nbsp; <b>יד,ב</b> וְאִתְרָעַמוּ
עַל מֹשֶׁה וְעַל אַהֲרוֹן כֹּל בְּנֵי יִשְׂרָאֵל וַאֲמַרוּ לְהוֹן כָּל
כְּנִשְׁתָּא לְוֵי דְּמֵיתְנָא בְּאַרְעָא דְּמִצְרַיִם אוֹ בְּמַדְבְּרָא הָדֵין
לְוֵי דְּמֵיתְנָא.&nbsp; <b>יד,ג</b> וּלְמָא יְיָ מַעֵיל יָתַנָא לְאַרְעָא
הָדָא לְמִפַּל בְּחַרְבָּא נְשַׁנָא וְטַפְלַנָא יְהוֹן לְבִזָּא הֲלָא טָב
לַנָא דִּנְתוּב לְמִצְרָיִם.&nbsp; <b>יד,ד</b> וַאֲמַרוּ גְּבַר לַאֲחוּהִי:&nbsp;
נְמַנֵּי רֵישָׁא וּנְתוּב לְמִצְרָיִם.&nbsp; <b>יד,ה</b> וּנְפַל מֹשֶׁה וְאַהֲרוֹן
עַל אַפֵּיהוֹן קֳדָם כָּל קְהָלָא כְּנִשְׁתָּא דִּבְנֵי יִשְׂרָאֵל.&nbsp; <b>יד,ו</b>
וִיהוֹשׁוּעַ בַּר נוּן וְכָלֵב בַּר יְפֻנֶּה מִן מְאַלְּלֵי אַרְעָא בַּזַּעוּ
לְבוּשֵׁיהוֹן.&nbsp; <b>יד,ז</b> וַאֲמַרוּ לְכָל כְּנִשְׁתָּא דִּבְנֵי
יִשְׂרָאֵל לְמֵימַר:&nbsp; אַרְעָא דַּעֲבַרְנָא בַהּ לְאַלָּלָא יָתַהּ טָבָא
אַרְעָא לַחְדָּא לַחְדָּא.&nbsp; <b>יד,ח</b> אִם רַעֲוָא בַּנָא קֳדָם יְיָ
וְיַעֵיל יָתַנָא לְאַרְעָא הָדָא וְיִתְּנַהּ לַנָא:&nbsp; אַרְעָא דְּהִיא
עָבְדָא חֲלָב וּדְבָשׁ.&nbsp; <b>יד,ט</b> בְּרַם בְּמֵימְרָא דַּייָ לָא
תִמְרְדוּן וְאַתּוּן לָא תִדְחֲלוּן מִן עַמָּא דְּאַרְעָא אֲרֵי בִידַנָא מְסִירִין
אִנּוּן עֲדָא תֻּקְפְהוֹן מִנְּהוֹן וּמֵימְרָא דַּייָ בְּסַעֲדַנָא לָא
תִדְחֲלוּן מִנְּהוֹן.&nbsp; <b>יד,י</b> וַאֲמַרוּ כָּל כְּנִשְׁתָּא לְמַרְגַּם יָתְהוֹן
בְּאַבְנַיָּא וִיקָרָא דַּייָ אִתְגְּלִי בְּמַשְׁכַּן זִמְנָא לְכָל בְּנֵי
יִשְׂרָאֵל.&nbsp; {פ}</p>

<p><b>יד,יא</b> וַאֲמַר יְיָ לְמֹשֶׁה עַד אִמַּתִּי
יְהוֹן מַרְגְּזִין קֳדָמַי עַמָּא הָדֵין וְעַד אִמַּתִּי לָא יְהֵימְנוּן
בְּמֵימְרִי בְּכֹל אָתַיָּא דַּעֲבַדִית בֵּינֵיהוֹן.&nbsp; <b>יד,יב</b> אֶמְחֵינוּן
בְּמוֹתָא וַאֲשֵׁיצֵינוּן וְאַעֲבֵיד יָתָךְ לְעַם רַב וְתַקִּיף
מִנְּהוֹן.&nbsp; <b>יד,יג</b> וַאֲמַר מֹשֶׁה קֳדָם יְיָ:&nbsp; וְיִשְׁמְעוּן
מִצְרָאֵי דַּאַסֵּיקְתָּא בְּחֵילָךְ יָת עַמָּא הָדֵין מִבֵּינֵיהוֹן.&nbsp; <b>יד,יד</b>
וְיֵימְרוּן לְיָתֵיב אַרְעָא הָדָא דִּשְׁמַעוּ אֲרֵי אַתְּ יְיָ שְׁכִינָתָךְ
שָׁרְיָא בְּגוֹ עַמָּא הָדֵין:&nbsp; דִּבְעֵינֵיהוֹן חֲזוֹ שְׁכִינַת יְקָרָךְ
יְיָ וַעֲנָנָךְ מַטַּל עִלָּוֵיהוֹן וּבְעַמּוּדָא דַּעֲנָנָא אַתְּ מְדַבַּר
קֳדָמֵיהוֹן בִּימָמָא וּבְעַמּוּדָא דְּאִישָׁתָא בְּלֵילְיָא.&nbsp; <b>יד,טו</b>
וּתְקַטֵּיל יָת עַמָּא הָדֵין כְּגֻבְרָא חַד וְיֵימְרוּן עַמְמַיָּא
דִּשְׁמַעוּ יָת שֵׁימַע גְּבֻרְתָךְ לְמֵימַר.&nbsp; <b>יד,טז</b> מִדְּלֵית
יֻכְלָא קֳדָם יְיָ לְאַעָלָא יָת עַמָּא הָדֵין לְאַרְעָא דְּקַיֵּים לְהוֹן
וְקַטֵּילִנּוּן בְּמַדְבְּרָא.&nbsp; <b>יד,יז</b> וּכְעַן סַגִּי כְעַן חֵילָא
קֳדָמָךְ יְיָ כְּמָא דְּמַלֵּילְתָּא לְמֵימַר.&nbsp; <b>יד,יח</b> יְיָ מַרְחֵיק
רְגַז וּמַסְגֵּי לְמֶעֱבַד טָבְוָן שָׁבֵיק לַעֲוָיָן וְלִמְרוֹד סָלַח
לִדְתָיְבִין לְאוֹרָיְתֵיהּ וְלִדְלָא תָיְבִין לָא מְזַכֵּי מַסְעַר חוֹבֵי
אֲבָהָן עַל בְּנִין מָרָדִין עַל דָּר תְּלִיתַאי וְעַל דָּר רְבִיעָאי.&nbsp; <b>יד,יט</b>
שְׁבוֹק כְּעַן לְחוֹבֵי עַמָּא הָדֵין כְּסַגִּיאוּת טָבְוָתָךְ וּכְמָא
דִּשְׁבַקְתָּא לְעַמָּא הָדֵין מִמִּצְרַיִם וְעַד כְּעַן.&nbsp; <b>יד,כ</b> וַאֲמַר
יְיָ שְׁבַקִית כְּפִתְגָמָךְ.&nbsp; <b>יד,כא</b> וּבְרַם קַיָּם אֲנָא:&nbsp;
וּמָלְיָא יְקָרָא דַּייָ יָת כָּל אַרְעָא.&nbsp; <b>יד,כב</b> אֲרֵי כָּל
גֻּבְרַיָּא דַּחֲזוֹ יָת יְקָרִי וְיָת אָתְוָתַי דַּעֲבַדִית בְּמִצְרַיִם
וּבְמַדְבְּרָא וְנַסִּיאוּ קֳדָמַי דְּנָן עֲסַר זִמְנִין וְלָא קַבִּילוּ
לְמֵימְרִי.&nbsp; <b>יד,כג</b> אִם יִחְזוֹן יָת אַרְעָא דְּקַיֵּימִית
לַאֲבָהָתְהוֹן וְכָל דְּאַרְגִּיזוּ קֳדָמַי לָא יִחְזוֹנַהּ.&nbsp; <b>יד,כד</b>
וְעַבְדִּי כָּלֵב חֲלָף דַּהֲוָת רוּחַ אֻחְרִי עִמֵּיהּ וְאַשְׁלֵים בָּתַר
דַּחְלְתִי וְאַעֵילִנֵּיהּ לְאַרְעָא דְּעָל לְתַמָּן וּבְנוֹהִי
יוֹרְתִנַּהּ.&nbsp; <b>יד,כה</b> וַעֲמָלְקָאָה וּכְנַעֲנָאָה יָתֵיב
בְּמֵישְׁרָא מְחַר אִתְפְּנוֹ וְטוּלוֹ לְכוֹן לְמַדְבְּרָא אוֹרַח יַמָּא
דְּסוּף.&nbsp; {פ}</p>

<p><b>יד,כו</b> וּמַלֵּיל יְיָ עִם מֹשֶׁה וּלְאַהֲרוֹן
לְמֵימַר.&nbsp; <b>יד,כז</b> עַד אִמַּתִּי לִכְנִשְׁתָּא בִּשְׁתָּא הָדָא
דְּאִנּוּן מִתְרָעֲמִין עֲלָי יָת תֻּרְעֲמָת בְּנֵי יִשְׂרָאֵל דְּאִנּוּן
מִתְרָעֲמִין עֲלַי שְׁמִיעַ קֳדָמָי.&nbsp; <b>יד,כח</b> אֵימַר לְהוֹן קַיָּם
אֲנָא אֲמַר יְיָ אִם לָא כְּמָא דְּמַלֵּילְתּוּן קֳדָמָי:&nbsp; כֵּין אַעֲבֵיד
לְכוֹן.&nbsp; <b>יד,כט</b> בְּמַדְבְּרָא הָדֵין יִפְּלוּן פִּגְרֵיכוֹן וְכָל
מִנְיָנְכוֹן לְכָל חֻשְׁבָּנְכוֹן מִבַּר עַסְרִין שְׁנִין וּלְעֵילָא:&nbsp;
דְּאִתְרָעֲמִתּוּן עֲלָי.&nbsp; <b>יד,ל</b> אִם אַתּוּן תֵּיעֲלוּן לְאַרְעָא
דְּקַיֵּימִית בְּמֵימְרִי לְאַשְׁרָאָה יָתְכוֹן בַּהּ אֱלָהֵין כָּלֵב בַּר
יְפֻנֶּה וִיהוֹשׁוּעַ בַּר נוּן.&nbsp; <b>יד,לא</b> וְטַפְלְכוֹן דַּאֲמַרְתּוּן
לְבִזָּא יְהוֹן:&nbsp; וְאַעֵיל יָתְהוֹן וְיִדְּעוּן יָת אַרְעָא דְּקַצְתּוּן
בַּהּ.&nbsp; <b>יד,לב</b> וּפִגְרֵיכוֹן דִּילְכוֹן יִפְּלוּן בְּמַדְבְּרָא
הָדֵין.&nbsp; <b>יד,לג</b> וּבְנֵיכוֹן יְהוֹן מְאַחֲרִין בְּמַדְבְּרָא
אַרְבְּעִין שְׁנִין וִיקַבְּלוּן יָת חוֹבֵיכוֹן עַד דִּיסוּפוּן פִּגְרֵיכוֹן
בְּמַדְבְּרָא.&nbsp; <b>יד,לד</b> בְּמִנְיַן יוֹמַיָּא דְּאַלֵּילְתּוּן יָת
אַרְעָא אַרְבְּעִין יוֹמִין יוֹמָא לְשַׁתָּא יוֹמָא לְשַׁתָּא תְּקַבְּלוּן יָת
חוֹבֵיכוֹן אַרְבְּעִין שְׁנִין וְתִדְּעוּן יָת דְּאִתְרָעֲמִתּוּן עֲלָי.&nbsp;
<b>יד,לה</b> אֲנָא יְיָ גְּזַרִית בְּמֵימְרִי אִם לָא דָּא אַעֲבֵיד לְכָל
כְּנִשְׁתָּא בִּשְׁתָּא הָדָא דְּאִזְדָּמַנוּ עֲלָי בְּמַדְבְּרָא הָדֵין
יְסוּפוּן וְתַמָּן יְמוּתוּן.&nbsp; <b>יד,לו</b> וְגֻבְרַיָּא דִּשְׁלַח מֹשֶׁה
לְאַלָּלָא יָת אַרְעָא וְתָבוּ וְאַרְעִימוּ עֲלוֹהִי יָת כָּל כְּנִשְׁתָּא
לְאַפָּקָא שׁוֹם בִּישׁ עַל אַרְעָא.&nbsp; <b>יד,לז</b> וּמִיתוּ גֻּבְרַיָּא
דְּאַפִּיקוּ שׁוֹם בִּישׁ עַל אַרְעָא בְּמוֹתָנָא קֳדָם יְיָ.&nbsp; <b>יד,לח</b>
וִיהוֹשׁוּעַ בַּר נוּן וְכָלֵב בַּר יְפֻנֶּה אִתְקַיַּמוּ מִן גֻּבְרַיָּא
הָאִנּוּן דַּאֲזַלוּ לְאַלָּלָא יָת אַרְעָא.&nbsp; <b>יד,לט</b> וּמַלֵּיל
מֹשֶׁה יָת פִּתְגָמַיָּא הָאִלֵּין עִם כָּל בְּנֵי יִשְׂרָאֵל וְאִתְאַבַּלוּ
עַמָּא לַחְדָּא.&nbsp; <b>יד,מ</b> וְאַקְדִּימוּ בְּצַפְרָא וּסְלִיקוּ לְרֵישׁ
טוּרָא לְמֵימַר:&nbsp; הָא אֲנַחְנָא סָלְקִין לְאַתְרָא דַּאֲמַר יְיָ אֲרֵי
חַבְנָא.&nbsp; <b>יד,מא</b> וַאֲמַר מֹשֶׁה לְמָא דְנָן אַתּוּן עָבְרִין עַל
גְּזֵירַת מֵימְרָא דַּייָ וְהִיא לָא תַצְלַח.&nbsp; <b>יד,מב</b> לָא תִסְּקוּן
אֲרֵי לֵית שְׁכִינְתָא דַּייָ בֵּינֵיכוֹן וְלָא תִּתַּבְרוּן קֳדָם בַּעֲלֵי דְּבָבֵיכוֹן.&nbsp;
<b>יד,מג</b> אֲרֵי עֲמָלְקָאָה וּכְנַעֲנָאָה תַּמָּן קֳדָמֵיכוֹן וְתִפְּלוּן
בְּחַרְבָּא:&nbsp; אֲרֵי עַל כֵּין תַּבְתּוּן מִבָּתַר פֻּלְחָנָא דַּייָ וְלָא
יְהֵי מֵימְרָא דַּייָ בְּסַעְדְכוֹן.&nbsp; <b>יד,מד</b> וְאַרְשַׁעוּ לְמִסַּק לְרֵישׁ
טוּרָא וַאֲרוֹן קְיָמָא דַּייָ וּמֹשֶׁה לָא עֲדוֹ מִגּוֹ מַשְׁרִיתָא.&nbsp; <b>יד,מה</b>
וּנְחַת עֲמָלְקָאָה וּכְנַעֲנָאָה דְּיָתֵיב בְּטוּרָא הַהוּא וּמְחוֹנוּן
וּטְרַדוּנוּן עַד חָרְמָה.&nbsp; {פ}</p>

<p><b>טו,א</b> וּמַלֵּיל יְיָ עִם מֹשֶׁה לְמֵימַר.&nbsp;
<b>טו,ב</b> מַלֵּיל עִם בְּנֵי יִשְׂרָאֵל וְתֵימַר לְהוֹן:&nbsp; אֲרֵי
תֵיעֲלוּן לַאֲרַע מוֹתְבָנֵיכוֹן דַּאֲנָא יָהֵיב לְכוֹן.&nbsp; <b>טו,ג</b> וְתַעְבְּדוּן
קֻרְבָּנָא קֳדָם יְיָ עֲלָתָא אוֹ נִכְסַת קֻדְשַׁיָּא לְפָרָשָׁא נִדְרָא אוֹ
בִנְדַבְתָּא אוֹ בְמוֹעֲדֵיכוֹן לְמֶעֱבַד לְאִתְקַבָּלָא בְּרַעֲוָא קֳדָם יְיָ
מִן תּוֹרֵי אוֹ מִן עָנָא.&nbsp; <b>טו,ד</b> וִיקָרֵיב דִּמְקָרֵיב קֻרְבְּנֵיהּ
קֳדָם יְיָ מִנְחָתָא סֻלְתָּא עֶסְרוֹנָא דְּפִיל בְּרַבְעוּת הִינָא
מִשְׁחָא.&nbsp; <b>טו,ה</b> וְחַמְרָא לְנִסְכָּא רַבְעוּת הִינָא תַּעֲבֵיד עַל
עֲלָתָא אוֹ לְנִכְסַת קֻדְשַׁיָּא לְאִמְּרָא חַד.&nbsp; <b>טו,ו</b> אוֹ
לְדִכְרָא תַּעֲבֵיד מִנְחָתָא סֻלְתָּא תְּרֵין עֶסְרוֹנִין דְּפִילָא בִּמְשַׁח
תַּלְתוּת הִינָא.&nbsp; <b>טו,ז</b> וְחַמְרָא לְנִסְכָּא תַּלְתוּת הִינָא
תְּקָרֵיב לְאִתְקַבָּלָא בְּרַעֲוָא קֳדָם יְיָ.&nbsp; <b>טו,ח</b> וַאֲרֵי
תַעֲבֵיד בַּר תּוֹרֵי עֲלָתָא אוֹ נִכְסַת קֻדְשַׁיָּא לְפָרָשָׁא נִדְרָא אוֹ
נִכְסַת קֻדְשַׁיָּא קֳדָם יְיָ.&nbsp; <b>טו,ט</b> וִיקָרֵיב עַל בַּר תּוֹרֵי
מִנְחָתָא סֻלְתָּא תְּלָתָא עֶסְרוֹנִין דְּפִיל בִּמְשַׁח פַּלְגוּת
הִינָא.&nbsp; <b>טו,י</b> וְחַמְרָא תְּקָרֵיב לְנִסְכָּא פַּלְגוּת הִינָא
קֻרְבַּן דְּמִתְקַבַּל בְּרַעֲוָא קֳדָם יְיָ.&nbsp; <b>טו,יא</b> כְּדֵין
יִתְעֲבֵיד לְתוֹרָא חַד אוֹ לְדִכְרָא חַד אוֹ לְאִמַּר בְּאִמְּרַיָּא אוֹ
בְעִזַּיָּא.&nbsp; <b>טו,יב</b> כְּמִנְיַן דְּתַעְבְּדוּן כְּדֵין תַּעְבְּדוּן
לְחַד כְּמִנְיָנְהוֹן.&nbsp; <b>טו,יג</b> כָּל יַצִּיבָא יַעֲבֵיד כְּדֵין יָת
אִלֵּין לְקָרָבָא קֻרְבַּן דְּמִתְקַבַּל בְּרַעֲוָא קֳדָם יְיָ.&nbsp; <b>טו,יד</b>
וַאֲרֵי יִתְגַּיַּר עִמְּכוֹן גִּיּוֹרָא אוֹ דְבֵינֵיכוֹן לְדָרֵיכוֹן
וְיַעֲבֵיד קֻרְבַּן דְּמִתְקַבַּל בְּרַעֲוָא קֳדָם יְיָ כְּמָא דְּתַעְבְּדוּן
כֵּין יַעֲבֵיד.&nbsp; <b>טו,טו</b> קְהָלָא קְיָמָא חַד לְכוֹן וּלְגִיּוֹרַיָּא
דְּיִתְגַּיְּרוּן:&nbsp; קְיָם עָלַם לְדָרֵיכוֹן כְּוָתְכוֹן גִּיּוֹרָא יְהֵי
קֳדָם יְיָ.&nbsp; <b>טו,טז</b> אוֹרָיְתָא חֲדָא וְדִינָא חַד יְהֵי לְכוֹן
וּלְגִיּוֹרַיָּא דְּיִתְגַּיְּרוּן עִמְּכוֹן.&nbsp; {פ}</p>

<p><b>טו,יז</b> וּמַלֵּיל יְיָ עִם מֹשֶׁה
לְמֵימַר.&nbsp; <b>טו,יח</b> מַלֵּיל עִם בְּנֵי יִשְׂרָאֵל וְתֵימַר
לְהוֹן:&nbsp; בְּמֵיעַלְכוֹן לְאַרְעָא דַּאֲנָא מַעֵיל יָתְכוֹן לְתַמָּן.&nbsp;
<b>טו,יט</b> וִיהֵי בְּמֵיכַלְכוֹן מִלַּחְמָא דְּאַרְעָא תַּפְרְשׁוּן
אַפְרָשׁוּתָא קֳדָם יְיָ.&nbsp; <b>טו,כ</b> רֵישׁ אָצְוָתְכוֹן חַלְּתָא
תַּפְרְשׁוּן אַפְרָשׁוּתָא:&nbsp; כְּמָא דְּמַפְרְשִׁין מִן אִדְּרָא כֵּין
תַּפְרְשׁוּן יָתַהּ.&nbsp; <b>טו,כא</b> מֵרֵישׁ אָצְוָתְכוֹן תִּתְּנוּן קֳדָם
יְיָ אַפְרָשׁוּתָא לְדָרֵיכוֹן.&nbsp; {ס}</p>

<p><b>טו,כב</b> וַאֲרֵי תִשְׁתְּלוּן וְלָא תַעְבְּדוּן
יָת כָּל פִּקּוֹדַיָּא הָאִלֵּין:&nbsp; דְּמַלֵּיל יְיָ עִם מֹשֶׁה.&nbsp; <b>טו,כג</b>
יָת כָּל דְּפַקֵּיד יְיָ לְכוֹן בִּידָא דְּמֹשֶׁה:&nbsp; מִן יוֹמָא דְּפַקֵּיד
יְיָ וּלְהַלְאָה לְדָרֵיכוֹן.&nbsp; <b>טו,כד</b> וִיהֵי אִם מֵעֵינֵי
כְּנִשְׁתָּא אִתְעֲבֵידַת לְשָׁלוּ וְיַעְבְּדוּן כָּל כְּנִשְׁתָּא תּוֹר בַּר
תּוֹרֵי חַד לַעֲלָתָא לְאִתְקַבָּלָא בְּרַעֲוָא קֳדָם יְיָ וּמִנְחָתֵיהּ
וְנִסְכֵּיהּ כְּדַחְזֵי וּצְפִיר בַּר עִזִּין חַד לְחַטָּתָא.&nbsp; <b>טו,כה</b>
וִיכַפַּר כָּהֲנָא עַל כָּל כְּנִשְׁתָּא דִּבְנֵי יִשְׂרָאֵל וְיִשְׁתְּבֵיק
לְהוֹן:&nbsp; אֲרֵי שָׁלוּתָא הִיא וְאִנּוּן אֵיתִיאוּ יָת קֻרְבָּנְהוֹן
קֻרְבָּנָא קֳדָם יְיָ וְחוֹבַתְהוֹן קֳדָם יְיָ עַל שָׁלוּתְהוֹן.&nbsp; <b>טו,כו</b>
וְיִשְׁתְּבֵיק לְכָל כְּנִשְׁתָּא דִּבְנֵי יִשְׂרָאֵל וּלְגִיּוֹרַיָּא
דְּיִתְגַּיְּרוּן בֵּינֵיהוֹן:&nbsp; אֲרֵי לְכָל עַמָּא בְּשָׁלוּתָא.&nbsp; {ס}</p>

<p><b>טו,כז</b> וְאִם אֲנָשׁ חַד יְחוּב בְּשָׁלוּ
וִיקָרֵיב עִזָּא בַּת שַׁתָּהּ לְחַטָּתָא.&nbsp; <b>טו,כח</b> וִיכַפַּר
כָּהֲנָא עַל אֲנָשׁ דְּאִשְׁתְּלִי בְּמֵיחֲבֵיהּ בְּשָׁלוּ קֳדָם יְיָ:&nbsp;
לְכַפָּרָא עֲלוֹהִי וְיִשְׁתְּבֵיק לֵיהּ.&nbsp; <b>טו,כט</b> יַצִּיבָא בִּבְנֵי
יִשְׂרָאֵל וּלְגִיּוֹרַיָּא דְּיִתְגַּיְּרוּן בֵּינֵיהוֹן אוֹרָיְתָא חֲדָא
יְהֵי לְכוֹן לִדְיַעֲבֵיד בְּשָׁלוּ.&nbsp; <b>טו,ל</b> וַאֲנָשׁ דְיַעֲבֵיד
בְּרֵישׁ גְּלֵי מִן יַצִּיבַיָּא וּמִן גִּיּוֹרַיָּא קֳדָם יְיָ הוּא מַרְגֵּיז
וְיִשְׁתֵּיצֵי אֲנָשָׁא הַהוּא מִגּוֹ עַמֵּיהּ.&nbsp; <b>טו,לא</b> אֲרֵי עַל
פִּתְגָמָא דַּייָ בַּסַּר וְיָת פִּקּוֹדוֹהִי אַשְׁנִי אִשְׁתֵּיצָאָה
יִשְׁתֵּיצֵי אֲנָשָׁא הַהוּא חוֹבֵיהּ בֵּיהּ.&nbsp; {פ}</p>

<p><b>טו,לב</b> וַהֲווֹ בְנֵי יִשְׂרָאֵל בְּמַדְבְּרָא
וְאַשְׁכַּחוּ גְּבַר כַּד מְגָבֵיב אָעִין בְּיוֹמָא דְּשַׁבְּתָא.&nbsp; <b>טו,לג</b>
וְקָרִיבוּ יָתֵיהּ דְּאַשְׁכַּחוּ יָתֵיהּ כַּד מְגָבֵיב אָעִין לְוָת מֹשֶׁה
וּלְוָת אַהֲרוֹן וּלְוָת כָּל כְּנִשְׁתָּא.&nbsp; <b>טו,לד</b> וַאֲסַרוּ
יָתֵיהּ בְּבֵית מַטְּרָא:&nbsp; אֲרֵי לָא אִתְפָּרַשׁ לְהוֹן מָא דְּיַעְבְּדוּן
לֵיהּ.&nbsp; {ס}</p>

<p><b>טו,לה</b> וַאֲמַר יְיָ לְמֹשֶׁה אִתְקְטָלָא
יִתְקְטִיל גֻּבְרָא רְגוּמוּ יָתֵיהּ בְּאַבְנַיָּא כָּל כְּנִשְׁתָּא מִבַּרָא
לְמַשְׁרִיתָא.&nbsp; <b>טו,לו</b> וְאַפִּיקוּ יָתֵיהּ כָּל כְּנִשְׁתָּא
לְמִבַּרָא לְמַשְׁרִיתָא וּרְגַמוּ יָתֵיהּ בְּאַבְנַיָּא וּמִית:&nbsp; כְּמָא
דְּפַקֵּיד יְיָ יָת מֹשֶׁה.&nbsp; {פ}</p>

<p><b>טו,לז</b> וַאֲמַר יְיָ לְמֹשֶׁה לְמֵימַר.&nbsp; <b>טו,לח</b>
מַלֵּיל עִם בְּנֵי יִשְׂרָאֵל וְתֵימַר לְהוֹן וְיַעְבְּדוּן לְהוֹן
כְּרֻסְפְּדִין עַל כַּנְפֵי כְּסוּתְהוֹן לְדָרֵיהוֹן וְיִתְּנוּן עַל
כְּרֻסְפַּד כַּנְפָא חוּטָא דִּתְכִילְתָא.&nbsp; <b>טו,לט</b> וִיהוֹן לְכוֹן
לִכְרֻסְפְּדִין וְתִחְזוֹן יָתֵיהּ וְתִדְכְרוּן יָת כָּל פִּקּוֹדַיָּא דַּייָ
וְתַעְבְּדוּן יָתְהוֹן וְלָא תִטְעוֹן בָּתַר הַרְהוּר לִבְּכוֹן וּבָתַר חֵיזוּ
עֵינֵיכוֹן דְּאַתּוּן טָעַן בָּתְרֵיהוֹן.&nbsp; <b>טו,מ</b> בְּדִיל
דְּתִדְכְרוּן וְתַעְבְּדוּן יָת כָּל פִּקּוֹדָי וּתְהוֹן קַדִּישִׁין קֳדָם
אֱלָהֲכוֹן.&nbsp; <b>טו,מא</b> אֲנָא יְיָ אֱלָהֲכוֹן דְּאַפֵּיקִית יָתְכוֹן
מֵאַרְעָא דְּמִצְרַיִם לְמִהְוֵי לְכוֹן לֶאֱלָהּ:&nbsp; אֲנָא יְיָ
אֱלָהֲכוֹן.&nbsp; {פ}</p>

<p><b>טז,א</b> וְאִתְפְּלֵיג קֹרַח בַּר יִצְהָר בַּר
קְהָת בַּר לֵוִי וְדָתָן וַאֲבִירָם בְּנֵי אֱלִיאָב וְאוֹן בַּר פֶּלֶת בְּנֵי
רְאוּבֵן.&nbsp; <b>טז,ב</b> וְקָמוּ לְאַפֵּי מֹשֶׁה וְגֻבְרַיָּא מִבְּנֵי
יִשְׂרָאֵל מָאתַן וְחַמְשִׁין רַבְרְבֵי כְּנִשְׁתָּא מְעָרְעֵי זְמָן אֲנָשִׁין
דִּשְׁמָא.&nbsp; <b>טז,ג</b> וְאִתְכְּנִישׁוּ עַל מֹשֶׁה וְעַל אַהֲרוֹן
וַאֲמַרוּ לְהוֹן סַגִּי לְכוֹן אֲרֵי כָל כְּנִשְׁתָּא כֻּלְּהוֹן קַדִּישִׁין וּבֵינֵיהוֹן
שָׁרְיָא שְׁכִינְתָא דַּייָ וּמָדֵין אַתּוּן מִתְרַבְרְבִין עַל קְהָלָא
דַּייָ.&nbsp; <b>טז,ד</b> וּשְׁמַע מֹשֶׁה וּנְפַל עַל אַפּוֹהִי.&nbsp; <b>טז,ה</b>
וּמַלֵּיל עִם קֹרַח וְעִם כָּל כְּנִשְׁתֵּיהּ לְמֵימַר בְּצַפְרָא וִיהוֹדַע
יְיָ יָת דְּכָשַׁר לֵיהּ וְיָת דְּקַדִּישׁ וִיקָרֵיב לִקְדָמוֹהִי וְיָת
דְּיִתְרְעֵי בֵיהּ יְקָרֵיב לְשִׁמּוּשֵׁיהּ.&nbsp; <b>טז,ו</b> דָּא
עֲבִידוּ:&nbsp; סַבוּ לְכוֹן מַחְתְּיָן קֹרַח וְכָל כְּנִשְׁתֵּיהּ.&nbsp; <b>טז,ז</b>
וְהַבוּ בְהוֹן אִישָׁתָא וְשַׁוּוֹ עֲלֵיהוֹן קְטֹרֶת בֻּסְמִין קֳדָם יְיָ מְחַר
וִיהֵי גֻּבְרָא דְיִתְרְעֵי יְיָ הוּא קַדִּישׁ סַגִּי לְכוֹן בְּנֵי
לֵוִי.&nbsp; <b>טז,ח</b> וַאֲמַר מֹשֶׁה לְקֹרַח:&nbsp; שְׁמַעוּ כְעַן בְּנֵי
לֵוִי.&nbsp; <b>טז,ט</b> הַזְעֵיר לְכוֹן אֲרֵי אַפְרֵישׁ אֱלָהָא דְּיִשְׂרָאֵל
יָתְכוֹן מִכְּנִשְׁתָּא דְּיִשְׂרָאֵל לְקָרָבָא יָתְכוֹן לִקְדָמוֹהִי לְמִפְלַח
יָת פֻּלְחַן מַשְׁכְּנָא דַּייָ וְלִמְקָם קֳדָם כְּנִשְׁתָּא
לְשַׁמָּשׁוּתְהוֹן.&nbsp; <b>טז,י</b> וְקָרֵיב יָתָךְ וְיָת כָּל אֲחָךְ בְּנֵי
לֵוִי עִמָּךְ וּבָעַן אַתּוּן אַף כְּהֻנְּתָא רַבְּתָא.&nbsp; <b>טז,יא</b> בְּכֵין
אַתְּ וְכָל כְּנִשְׁתָּךְ דְּאִזְדָּמַנְתּוּן עַל יְיָ וְאַהֲרוֹן מָא הוּא
אֲרֵי מִתְרָעֲמִתּוּן עֲלוֹהִי.&nbsp; <b>טז,יב</b> וּשְׁלַח מֹשֶׁה לְמִקְרֵי
לְדָתָן וְלַאֲבִירָם בְּנֵי אֱלִיאָב וַאֲמַרוּ לֹא נִסַּק.&nbsp; <b>טז,יג</b> הַזְעֵיר
אֲרֵי אַסֵּיקְתַּנָא מֵאֲרַע עָבְדָא חֲלָב וּדְבַשׁ לְקַטָּלוּתַנָא בְּמַדְבְּרָא:&nbsp;
אֲרֵי אִתְרָרַבְתְּ עֲלַנָא אַף אִתְרַבְרָבָא.&nbsp; <b>טז,יד</b> בְּרַם לָא
לַאֲרַע עָבְדָא חֲלָב וּדְבַשׁ אַעֵילְתַּנָא וִיהַבְתְּ לַנָא אַחְסָנַת
חַקְלִין וְכַרְמִין הַעֵינֵי גֻּבְרַיָּא הָאִנּוּן תִּשְׁלַח לְעַוָּרָא לָא
נִסַּק.&nbsp; <b>טז,טו</b> וּתְקֵיף לְמֹשֶׁה לַחְדָּא וַאֲמַר קֳדָם יְיָ לָא
תְקַבֵּיל בְּרַעֲוָא קֻרְבָּנְהוֹן לָא חֲמָרָא דְּחַד מִנְּהוֹן שַׁחַרִית
וְלָא אַבְאֵישִׁית לְחַד מִנְּהוֹן.&nbsp; <b>טז,טז</b> וַאֲמַר מֹשֶׁה לְקֹרַח
אַתְּ וְכָל כְּנִשְׁתָּךְ הֲווֹ זְמִינִין לִקְדָם יְיָ:&nbsp; אַתְּ וְאִנּוּן
וְאַהֲרוֹן מְחַר.&nbsp; <b>טז,יז</b> וְסַבוּ גְבַר מַחְתִּיתֵיהּ וְתִתְּנוּן
עֲלֵיהוֹן קְטֹרֶת בֻּסְמִין וּתְקָרְבוּן קֳדָם יְיָ גְּבַר מַחְתִּיתֵיהּ מָאתַן
וְחַמְשִׁין מַחְתְּיָן וְאַתְּ וְאַהֲרוֹן גְּבַר מַחְתִּיתֵיהּ.&nbsp; <b>טז,יח</b>
וּנְסִיבוּ גְּבַר מַחְתִּיתֵיהּ וִיהַבוּ עֲלֵיהוֹן אִישָׁתָא וְשַׁוִּיאוּ
עֲלֵיהוֹן קְטֹרֶת בֻּסְמִין וְקָמוּ בִּתְרַע מַשְׁכַּן זִמְנָא וּמֹשֶׁה
וְאַהֲרוֹן.&nbsp; <b>טז,יט</b> וְאַכְנֵישׁ עֲלֵיהוֹן קֹרַח יָת כָּל
כְּנִשְׁתָּא לִתְרַע מַשְׁכַּן זִמְנָא וְאִתְגְּלִי יְקָרָא דַּייָ לְכָל
כְּנִשְׁתָּא.&nbsp; {ס}</p>

<p><b>טז,כ</b> וּמַלֵּיל יְיָ עִם מֹשֶׁה וְעִם אַהֲרוֹן
לְמֵימַר.&nbsp; <b>טז,כא</b> אִתְפָּרַשׁוּ מִגּוֹ כְּנִשְׁתָּא הָדָא
וַאֲשֵׁיצֵי יָתְהוֹן כְּשָׁעָה.&nbsp; <b>טז,כב</b> וּנְפַלוּ עַל אַפֵּיהוֹן
וַאֲמַרוּ אֵל אֱלָהּ רוּחַיָּא לְכָל בִּסְרָא:&nbsp; גֻּבְרָא חַד יְחוּב וְעַל
כָּל כְּנִשְׁתָּא יְהֵי רֻגְזָא.&nbsp; {ס}</p>

<p><b>טז,כג</b> וּמַלֵּיל יְיָ עִם מֹשֶׁה
לְמֵימַר.&nbsp; <b>טז,כד</b> מַלֵּיל עִם כְּנִשְׁתָּא לְמֵימַר:&nbsp;
אִסְתַּלַּקוּ מִסְּחוֹר סְחוֹר לְמַשְׁכְּנָא דְּקֹרַח דָּתָן וַאֲבִירָם.&nbsp; <b>טז,כה</b>
וְקָם מֹשֶׁה וַאֲזַל לְוָת דָּתָן וַאֲבִירָם וַאֲזַלוּ בָּתְרוֹהִי סָבֵי
יִשְׂרָאֵל.&nbsp; <b>טז,כו</b> וּמַלֵּיל עִם כְּנִשְׁתָּא לְמֵימַר זוּרוּ כְעַן
מֵעִלָּוֵי מַשְׁכְּנֵי גֻּבְרַיָּא חַיָּבַיָּא הָאִלֵּין וְלָא תִקְרְבוּן
בְּכָל דִּילְהוֹן:&nbsp; דִּלְמָא תִלְקוֹן בְּכָל חוֹבֵיהוֹן.&nbsp; <b>טז,כז</b>
וְאִסְתַּלַּקוּ מֵעִלָּוֵי מַשְׁכְּנָא דְּקֹרַח דָּתָן וַאֲבִירָם מִסְּחוֹר
סְחוֹר וְדָתָן וַאֲבִירָם נְפַקוּ קָיְמִין בִּתְרַע מַשְׁכְּנֵיהוֹן
וּנְשֵׁיהוֹן וּבְנֵיהוֹן וְטַפְלְהוֹן.&nbsp; <b>טז,כח</b> וַאֲמַר מֹשֶׁה בְּדָא
תִדְּעוּן אֲרֵי יְיָ שְׁלָחַנִי לְמֶעֱבַד יָת כָּל עוּבָדַיָּא הָאִלֵּין:&nbsp;
אֲרֵי לָא מֵרְעוּתִי.&nbsp; <b>טז,כט</b> אִם כְּמוֹתָא דְּכָל אֲנָשָׁא
יְמוּתוּן אִלֵּין וּסְעוּרָא דְּכָל אֲנָשָׁא יִסְתְּעַר עֲלֵיהוֹן לָא יְיָ
שַׁלְחַנִי.&nbsp; <b>טז,ל</b> וְאִם בְּרִיאָה יִבְרָא יְיָ וְתִפְתַּח אַרְעָא
יָת פֻּמַּהּ וְתִבְלַע יָתְהוֹן וְיָת כָּל דִּילְהוֹן וְיֵיחֲתוּן כִּד חַיִּין
לִשְׁאוֹל וְתִדְּעוּן אֲרֵי אַרְגִיזוּ גֻּבְרַיָּא הָאִלֵּין קֳדָם יְיָ.&nbsp; <b>טז,לא</b>
וַהֲוָה כַּד שֵׁיצִי לְמַלָּלָא יָת כָּל פִּתְגָמַיָּא הָאִלֵּין
וְאִתְבְּזַעַת אַרְעָא דִּתְחוֹתֵיהוֹן.&nbsp; <b>טז,לב</b> וּפְתַחַת אַרְעָא
יָת פֻּמַּהּ וּבְלַעַת יָתְהוֹן וְיָת אֲנָשׁ בָּתֵּיהוֹן וְיָת כָּל אֲנָשָׁא
דִּלְקֹרַח וְיָת כָּל קִנְיָנָא.&nbsp; <b>טז,לג</b> וּנְחַתוּ אִנּוּן וְכָל
דִּילְהוֹן כִּד חַיִּין לִשְׁאוֹל וַחֲפָת עֲלֵיהוֹן אַרְעָא וַאֲבַדוּ מִגּוֹ
קְהָלָא.&nbsp; <b>טז,לד</b> וְכָל יִשְׂרָאֵל דִּבְסַחְרָנֵיהוֹן עֲרַקוּ
לְקָלְהוֹן:&nbsp; אֲרֵי אֲמַרוּ דִּלְמָא תִבְלְעִנַּנָא אַרְעָא.&nbsp; <b>טז,לה</b>
וְאִישָׁתָא נְפַקַת מִן קֳדָם יְיָ וַאֲכַלַת יָת מָאתַן וְחַמְשִׁין גֻּבְרָא
מְקָרְבֵי קְטֹרֶת בֻּסְמַיָּא.&nbsp; {ס}</p>

<p><b>יז,א</b> וּמַלֵּיל יְיָ עִם מֹשֶׁה לְמֵימַר.&nbsp;
<b>יז,ב</b> אֵימַר לְאֶלְעָזָר בַּר אַהֲרוֹן כָּהֲנָא וְיַפְרֵישׁ יָת מַחְתְּיָתָא
מִבֵּין יְקֵידַיָּא וְיָת אִישָׁתָא יַרְחֵיק לְהַלְאָה:&nbsp; אֲרֵי
אִתְקַדַּשָׁא.&nbsp; <b>יז,ג</b> יָת מַחְתְּיָת חַיָּבַיָּא הָאִלֵּין
דְּאִתְחַיַּבוּ בְּנַפְשָׁתְהוֹן וְיַעְבְּדוּן יָתְהוֹן טַסִין רְדִידִין
חוּפָאָה לְמַדְבְּחָא אֲרֵי קָרִיבוּנִין קֳדָם יְיָ וְאִתְקַדַּשָׁא
וְיִהְוְיָן לְאָת לִבְנֵי יִשְׂרָאֵל.&nbsp; <b>יז,ד</b> וּנְסֵיב אֶלְעָזָר
כָּהֲנָא יָת מַחְתְּיָת נְחָשָׁא דְּקָרִיבוּ יְקֵידַיָּא וְרַדִּידוּנִין
חוּפָאָה לְמַדְבְּחָא.&nbsp; <b>יז,ה</b> דֻּכְרָנָא לִבְנֵי יִשְׂרָאֵל בְּדִיל
דְּלָא יִקְרַב גְּבַר חִילוֹנַי דְּלָא מִזַּרְעָא דְּאַהֲרוֹן הוּא לְאַסָּקָא
קְטֹרֶת בֻּסְמִין קֳדָם יְיָ וְלָא יְהֵי כְקֹרַח וְכִכְנִשְׁתֵּיהּ כְּמָא
דְּמַלֵּיל יְיָ בִּידָא דְּמֹשֶׁה לֵיהּ.&nbsp; {פ}</p>

<p><b>יז,ו</b> וְאִתְרָעַמוּ כָּל כְּנִשְׁתָּא דִּבְנֵי
יִשְׂרָאֵל מִיּוֹמָא דְּבָתְרוֹהִי עַל מֹשֶׁה וְעַל אַהֲרוֹן לְמֵימַר:&nbsp;
אַתּוּן גְּרַמְתּוּן דְּמִית עַמֵּיהּ דַּייָ.&nbsp; <b>יז,ז</b> וַהֲוָה
בְּאִתְכַּנָּשׁוּת כְּנִשְׁתָּא עַל מֹשֶׁה וְעַל אַהֲרוֹן וְאִתְפְּנִיאוּ
לְמַשְׁכַּן זִמְנָא וְהָא חֲפָהִי עֲנָנָא וְאִתְגְּלִי יְקָרָא דַּייָ.&nbsp; <b>יז,ח</b>
וְעָל מֹשֶׁה וְאַהֲרוֹן לִקְדָם מַשְׁכַּן זִמְנָא.&nbsp; {ס}</p>

<p><b>יז,ט</b> וּמַלֵּיל יְיָ עִם מֹשֶׁה לְמֵימַר.&nbsp;
<b>יז,י</b> אִתְפָּרַשׁוּ מִגּוֹ כְּנִשְׁתָּא הָדָא וַאֲשֵׁיצֵי יָתְהוֹן
כְּשָׁעָה וּנְפַלוּ עַל אַפֵּיהוֹן.&nbsp; <b>יז,יא</b> וַאֲמַר מֹשֶׁה
לְאַהֲרוֹן סַב יָת מַחְתִּיתָא וְהַב עֲלַהּ אִישָׁתָא מֵעִלָּוֵי מַדְבְּחָא
וְשַׁו קְטֹרֶת בֻּסְמִין וְאוֹבֵיל בִּפְרִיעַ לִכְנִשְׁתָּא וְכַפַּר
עֲלֵיהוֹן:&nbsp; אֲרֵי נְפַק רֻגְזָא מִן קֳדָם יְיָ שָׁרִי מוֹתָנָא.&nbsp; <b>יז,יב</b>
וּנְסֵיב אַהֲרוֹן כְּמָא דְּמַלֵּיל מֹשֶׁה וּרְהַט לְגוֹ קְהָלָא וְהָא שָׁרִי
מוֹתָנָא בְּעַמָּא וִיהַב יָת קְטֹרֶת בֻּסְמַיָּא וְכַפַּר עַל עַמָּא.&nbsp; <b>יז,יג</b>
וְקָם בֵּין מִיתַיָּא וּבֵין חַיַּיָּא וְאִתְכְּלִי מוֹתָנָא.&nbsp; <b>יז,יד</b>
וַהֲווֹ דְּמִיתוּ בְּמוֹתָנָא אַרְבְּעַת עֲסַר אַלְפִין וּשְׁבַע מְאָה בַּר
מִדְּמִיתוּ עַל פְּלֻגְּתָא דְּקֹרַח.&nbsp; <b>יז,טו</b> וְתָב אַהֲרוֹן לְוָת
מֹשֶׁה לִתְרַע מַשְׁכַּן זִמְנָא וּמוֹתָנָא אִתְכְּלִי.&nbsp; {פ}</p>

<p><b>יז,טז</b> וּמַלֵּיל יְיָ עִם מֹשֶׁה
לְמֵימַר.&nbsp; <b>יז,יז</b> מַלֵּיל עִם בְּנֵי יִשְׂרָאֵל וְסַב מִנְּהוֹן
חֻטְרָא חֻטְרָא לְבֵית אַבָּא מִן כָּל רַבְרְבָנֵיהוֹן לְבֵית אֲבָהָתְהוֹן תְּרֵי
עֲסַר חֻטְרִין:&nbsp; גְּבַר יָת שְׁמֵיהּ תִּכְתּוֹב עַל חֻטְרֵיהּ.&nbsp; <b>יז,יח</b>
וְיָת שְׁמָא דְּאַהֲרוֹן תִּכְתּוֹב עַל חֻטְרָא דְּלֵוִי:&nbsp; אֲרֵי חֻטְרָא
חַד לְרֵישׁ בֵּית אֲבָהָתְהוֹן.&nbsp; <b>יז,יט</b> וְתַצְנְעִנּוּן בְּמַשְׁכַּן
זִמְנָא קֳדָם סָהֲדוּתָא דַּאֲזַמֵּין מֵימְרִי לְכוֹן תַּמָּן.&nbsp; <b>יז,כ</b>
וִיהֵי גֻּבְרָא דְּאִתְרְעֵי בֵיהּ חֻטְרֵיהּ יַנְעֵי וַאֲנִיחַ מִן קֳדָמַי יָת
תֻּרְעֲמָת בְּנֵי יִשְׂרָאֵל דְּאִנּוּן מִתְרָעֲמִין עֲלֵיכוֹן.&nbsp; <b>יז,כא</b>
וּמַלֵּיל מֹשֶׁה עִם בְּנֵי יִשְׂרָאֵל וִיהַבוּ לֵיהּ כָּל רַבְרְבָנֵיהוֹן חֻטְרָא
לְרַבָּא חַד חֻטְרָא לְרַבָּא חַד לְבֵית אֲבָהָתְהוֹן תְּרֵי עֲסַר חֻטְרִין וְחֻטְרָא
דְּאַהֲרוֹן בְּגוֹ חֻטְרֵיהוֹן.&nbsp; <b>יז,כב</b> וְאַצְנַע מֹשֶׁה יָת חֻטְרַיָּא
קֳדָם יְיָ בְּמַשְׁכְּנָא דְּסָהֲדוּתָא.&nbsp; <b>יז,כג</b> וַהֲוָה בְּיוֹמָא
דְּבָתְרוֹהִי וְעָל מֹשֶׁה לְמַשְׁכְּנָא דְּסָהֲדוּתָא וְהָא יְעָא חֻטְרָא
דְּאַהֲרוֹן לְבֵית לֵוִי וְאַפֵּיק לַבְלַבִּין וַאֲנֵיץ נַץ וְכַפֵּית שִׁגְדִּין.&nbsp;
<b>יז,כד</b> וְאַפֵּיק מֹשֶׁה יָת כָּל חֻטְרַיָּא מִן קֳדָם יְיָ לְכָל בְּנֵי
יִשְׂרָאֵל וְאִשְׁתְּמוֹדַעוּ וּנְסִיבוּ גְּבַר חֻטְרֵיהּ.&nbsp; {פ}</p>

<p><b>יז,כה</b> וַאֲמַר יְיָ לְמֹשֶׁה אֲתֵיב יָת חֻטְרָא
דְּאַהֲרוֹן לִקְדָם סָהֲדוּתָא לְמַטְּרָא לְאָת לְעַמָּא סָרְבָנָא וִיסוּפָן
תֻּרְעֲמָתְהוֹן מִן קֳדָמַי וְלָא יְמוּתוּן.&nbsp; <b>יז,כו</b> וַעֲבַד
מֹשֶׁה:&nbsp; כְּמָא דְּפַקֵּיד יְיָ יָתֵיהּ כֵּין עֲבַד.&nbsp; {פ}</p>

<p><b>יז,כז</b> וַאֲמַרוּ בְּנֵי יִשְׂרָאֵל לְמֹשֶׁה
לְמֵימַר:&nbsp; הָא מִנַּנָא קְטֵילַת חַרְבָּא הָא מִנַּנָא בְּלַעַת אַרְעָא
וְהָא מִנַּנָא מִיתוּ בְּמוֹתָנָא.&nbsp; <b>יז,כח</b> כֹּל דְּקָרֵיב מִקְרָב
לְמַשְׁכְּנָא דַּייָ מָאִית הָא אֲנַחְנָא סָיְפִין לִמְמָת.&nbsp; {ס}</p>

<p><b>יח,א</b> וַאֲמַר יְיָ לְאַהֲרוֹן אַתְּ וּבְנָךְ
וּבֵית אֲבוּךְ עִמָּךְ תְּסַלְּחוּן עַל חוֹבֵי מַקְדִּשָׁא וְאַתְּ וּבְנָךְ
עִמָּךְ תְּסַלְּחוּן עַל חוֹבֵי כְּהֻנַּתְכוֹן.&nbsp; <b>יח,ב</b> וְאַף יָת
אֲחָךְ שִׁבְטָא דְּלֵוִי שִׁבְטָא דַּאֲבוּךְ קָרֵיב לְוָתָךְ וְיִתּוֹסְפוּן
עֲלָךְ וִישַׁמְּשׁוּנָּךְ וְאַתְּ וּבְנָךְ עִמָּךְ קֳדָם מַשְׁכְּנָא
דְּסָהֲדוּתָא.&nbsp; <b>יח,ג</b> וְיִטְּרוּן מַטַּרְתָּךְ וּמַטְּרַת כָּל
מַשְׁכְּנָא:&nbsp; בְּרַם לְמָנֵי קֻדְשָׁא וּלְמַדְבְּחָא לָא יִקְרְבוּן וְלָא
יְמוּתוּן אַף אִנּוּן אַף אַתּוּן.&nbsp; <b>יח,ד</b> וְיִתּוֹסְפוּן עֲלָךְ
וְיִטְּרוּן יָת מַטְּרַת מַשְׁכַּן זִמְנָא לְכֹל פֻּלְחַן מַשְׁכְּנָא
וְחִילוֹנַי לָא יִקְרַב לְוָתְכוֹן.&nbsp; <b>יח,ה</b> וְתִטְּרוּן יָת מַטְּרַת
קֻדְשָׁא וְיָת מַטְּרַת מַדְבְּחָא וְלָא יְהֵי עוֹד רֻגְזָא עַל בְּנֵי
יִשְׂרָאֵל.&nbsp; <b>יח,ו</b> וַאֲנָא הָא קָרֵיבִית יָת אֲחֵיכוֹן לֵיוָאֵי
מִגּוֹ בְּנֵי יִשְׂרָאֵל לְכוֹן מַתְּנָא יְהִיבִין קֳדָם יְיָ לְמִפְלַח יָת
פֻּלְחַן מַשְׁכַּן זִמְנָא.&nbsp; <b>יח,ז</b> וְאַתְּ וּבְנָךְ עִמָּךְ
תִּטְּרוּן יָת כְּהֻנַּתְכוֹן לְכָל פִּתְגָם מַדְבְּחָא וּלְמִגָּיו לְפָרֻכְתָּא
וְתִפְלְחוּן פֻּלְחַן מַתְּנָא אֶתֵּין יָת כְּהֻנַּתְכוֹן וְחִילוֹנַי
דְּיִקְרַב יִתְקְטִיל.&nbsp; {פ}</p>

<p><b>יח,ח</b> וּמַלֵּיל יְיָ עִם אַהֲרוֹן וַאֲנָא הָא
יְהַבִית לָךְ יָת מַטְּרַת אַפְרָשְׁוָתָי:&nbsp; לְכָל קֻדְשַׁיָּא דִּבְנֵי
יִשְׂרָאֵל לָךְ יְהַבְתִּנּוּן לִרְבוּ וְלִבְנָךְ לִקְיָם עָלַם.&nbsp; <b>יח,ט</b>
דֵּין יְהֵי לָךְ מִקֹּדֶשׁ קֻדְשַׁיָּא מוֹתַר מִן אִישָׁתָא:&nbsp; כָּל
קֻרְבָּנְהוֹן לְכָל מְנָחָוָתְהוֹן וּלְכָל חַטָּוָתְהוֹן וּלְכָל אֲשָׁמְהוֹן
דְּיָתִיבוּן קֳדָמַי קֹדֶשׁ קֻדְשִׁין דִּילָךְ הוּא וְדִבְנָךְ.&nbsp; <b>יח,י</b>
בְּקֹדֶשׁ קֻדְשִׁין תֵּיכְלוּנֵּיהּ כָּל דְּכוּרָא יֵיכוֹל יָתֵיהּ קֻדְשָׁא
יְהֵי לָךְ.&nbsp; <b>יח,יא</b> וְדֵין לָךְ אַפְרָשׁוּת מַתְּנָתְהוֹן לְכָל
אֲרָמוּת בְּנֵי יִשְׂרָאֵל לָךְ יְהַבְתִּנּוּן וְלִבְנָךְ וְלִבְנָתָךְ עִמָּךְ
לִקְיָם עָלַם:&nbsp; כָּל דְּיִדְכֵּי בְּבֵיתָךְ יֵיכוֹל יָתֵיהּ.&nbsp; <b>יח,יב</b>
כֹּל טוּב מְשַׁח וְכָל טוּב חֲמַר וַעֲבוּר רֵישִׁיתְהוֹן דְּיִתְּנוּן קֳדָם
יְיָ לָךְ יְהַבְתִּנּוּן.&nbsp; <b>יח,יג</b> בִּכּוּרֵי כָּל דְּבַאֲרַעְהוֹן
דְּיֵיתוֹן קֳדָם יְיָ דִּילָךְ יְהֵי:&nbsp; כָּל דְּיִדְכֵּי בְּבֵיתָךְ
יֵיכְלִנֵּיהּ.&nbsp; <b>יח,יד</b> כָּל חֶרְמָא בְּיִשְׂרָאֵל דִּילָךְ
יְהֵי.&nbsp; <b>יח,טו</b> כָּל פָּתַח וַלְדָּא לְכָל בִּסְרָא דִּיקָרְבוּן
קֳדָם יְיָ בַּאֲנָשָׁא וּבִבְעִירָא יְהֵי לָךְ:&nbsp; בְּרַם מִפְרָק תִּפְרוּק
יָת בֻּכְרָא דַּאֲנָשָׁא וְיָת בֻּכְרָא דִּבְעִירָא מְסָאֲבָא תִּפְרוּק.&nbsp; <b>יח,טז</b>
וּפֻרְקָנֵיהּ מִבַּר יַרְחָא תִּפְרוּק בְּפֻרְסָנֵיהּ כְּסַף חֲמֵישׁ סִלְעִין
בְּסִלְעֵי קֻדְשָׁא:&nbsp; עַסְרִין מָעִין הוּא.&nbsp; <b>יח,יז</b> בְּרַם
בֻּכְרָא דְּתוֹרָא אוֹ בֻּכְרָא דְּאִמְּרָא אוֹ בֻּכְרָא דְּעִזָּא לָא תִפְרוּק
קֻדְשָׁא אִנּוּן:&nbsp; יָת דַּמְהוֹן תִּזְרוֹק עַל מַדְבְּחָא וְיָת תַּרְבְּהוֹן
תַּסֵּיק קֻרְבַּן לְאִתְקַבָּלָא בְּרַעֲוָא קֳדָם יְיָ.&nbsp; <b>יח,יח</b> וּבְסַרְהוֹן
יְהֵי לָךְ:&nbsp; כְּחַדְיָא דַּאֲרָמוּתָא וּכְשָׁקָא דְּיַמִּינָא דִּילָךְ
יְהֵי.&nbsp; <b>יח,יט</b> כֹּל אַפְרָשׁוּת קֻדְשַׁיָּא דְּיַפְרְשׁוּן בְּנֵי
יִשְׂרָאֵל קֳדָם יְיָ יְהַבִית לָךְ וְלִבְנָךְ וְלִבְנָתָךְ עִמָּךְ לִקְיָם
עָלַם:&nbsp; קְיָם מֶלַח עָלְמָא הִיא קֳדָם יְיָ לָךְ וְלִבְנָךְ עִמָּךְ.&nbsp;
<b>יח,כ</b> וַאֲמַר יְיָ לְאַהֲרוֹן בַּאֲרַעְהוֹן לָא תַחְסֵין וְחוּלָק לָא
יְהֵי לָךְ בֵּינֵיהוֹן:&nbsp; מַתְּנָן דִּיהַבִית לָךְ אִנִּין חוּלָקָךְ וְאַחְסָנְתָךְ
בְּגוֹ בְּנֵי יִשְׂרָאֵל.&nbsp; {ס}</p>

<p><b>יח,כא</b> וְלִבְנֵי לֵוִי הָא יְהַבִית כָּל
מַעְסְרָא בְּיִשְׂרָאֵל לְאַחְסָנָא חֲלָף פֻּלְחָנְהוֹן דְּאִנּוּן פָּלְחִין
יָת פֻּלְחַן מַשְׁכַּן זִמְנָא.&nbsp; <b>יח,כב</b> וְלָא יִקְרְבוּן עוֹד בְּנֵי
יִשְׂרָאֵל לְמַשְׁכַּן זִמְנָא לְקַבָּלָא חוֹבָא לִמְמָת.&nbsp; <b>יח,כג</b> וְיִפְלְחוּן
לֵיוָאֵי אִנּוּן יָת פֻּלְחַן מַשְׁכַּן זִמְנָא וְאִנּוּן יְקַבְּלוּן
חוֹבֵיהוֹן:&nbsp; קְיָם עָלַם לְדָרֵיכוֹן וּבְגוֹ בְּנֵי יִשְׂרָאֵל לָא
יַחְסְנוּן אַחְסָנָא.&nbsp; <b>יח,כד</b> אֲרֵי יָת מַעְסְרָא דִּבְנֵי
יִשְׂרָאֵל דְּיַפְרְשׁוּן קֳדָם יְיָ אַפְרָשׁוּתָא יְהַבִית לְלֵיוָאֵי
לְאַחְסָנָא עַל כֵּין אֲמַרִית לְהוֹן בְּגוֹ בְּנֵי יִשְׂרָאֵל לָא יַחְסְנוּן
אַחְסָנָא.&nbsp; {פ}</p>

<p><b>יח,כה</b> וּמַלֵּיל יְיָ עִם מֹשֶׁה
לְמֵימַר.&nbsp; <b>יח,כו</b> וְעִם לֵיוָאֵי תְּמַלֵּיל וְתֵימַר לְהוֹן אֲרֵי
תִסְּבוּן מִן בְּנֵי יִשְׂרָאֵל יָת מַעְסְרָא דִּיהַבִית לְכוֹן מִנְּהוֹן
בְּאַחְסָנַתְכוֹן וְתַפְרְשׁוּן מִנֵּיהּ אַפְרָשׁוּתָא קֳדָם יְיָ מַעְסְרָא מִן
מַעְסְרָא.&nbsp; <b>יח,כז</b> וְיִתְחֲשֵׁיב לְכוֹן אַפְרָשׁוּתְכוֹן כַּעֲבוּרָא
מִן אִדְּרָא וּכְמִלְאֲתָא מִן מַעֲצַרְתָּא.&nbsp; <b>יח,כח</b> כֵּין
תַּפְרְשׁוּן אַף אַתּוּן אַפְרָשׁוּתָא קֳדָם יְיָ מִכֹּל מַעְסְרֵיכוֹן
דְּתִסְּבוּן מִן בְּנֵי יִשְׂרָאֵל וְתִתְּנוּן מִנֵּיהּ יָת אַפְרָשׁוּתָא
קֳדָם יְיָ לְאַהֲרוֹן כָּהֲנָא.&nbsp; <b>יח,כט</b> מִכֹּל מַתְּנָתְכוֹן
תַּפְרְשׁוּן יָת כָּל אַפְרָשׁוּתָא קֳדָם יְיָ:&nbsp; מִכָּל שֻׁפְרֵיהּ יָת
קֻדְשֵׁיהּ מִנֵּיהּ.&nbsp; <b>יח,ל</b> וְתֵימַר לְהוֹן:&nbsp; בְּאַפְרָשׁוּתְכוֹן
יָת שֻׁפְרֵיהּ מִנֵּיהּ וְיִתְחֲשֵׁיב לְלֵיוָאֵי כְּעַלְלַת אִדְּרָא
וּכְעַלְלַת מַעֲצַרְתָּא.&nbsp; <b>יח,לא</b> וְתֵיכְלוּן יָתֵיהּ בְּכָל אֲתַר
אַתּוּן וַאֲנָשׁ בָּתֵּיכוֹן:&nbsp; אֲרֵי אַגְרָא הוּא לְכוֹן חֲלָף פֻּלְחָנְכוֹן
בְּמַשְׁכַּן זִמְנָא.&nbsp; <b>יח,לב</b> וְלָא תְקַבְּלוּן עֲלוֹהִי חוֹבָא
בְּאַפְרָשׁוּתְכוֹן יָת שֻׁפְרֵיהּ מִנֵּיהּ וְיָת קֻדְשַׁיָּא דִּבְנֵי יִשְׂרָאֵל
לָא תַחֲלוּן וְלָא תְמוּתוּן.&nbsp; {פ}</p>

<p><b>יט,א</b> וּמַלֵּיל יְיָ עִם מֹשֶׁה וְעִם אַהֲרוֹן
לְמֵימַר.&nbsp; <b>יט,ב</b> דָּא גְּזֵירַת אוֹרָיְתָא דְּפַקֵּיד יְיָ
לְמֵימַר:&nbsp; מַלֵּיל עִם בְּנֵי יִשְׂרָאֵל וְיִסְּבוּן לָךְ תּוֹרְתָא
סִמּוֹקְתָא שַׁלְמְתָא דְּלֵית בַּהּ מוּמָא דְּלָא סְלֵיק עֲלַהּ נִירָא.&nbsp; <b>יט,ג</b>
וְתִתְּנוּן יָתַהּ לְאֶלְעָזָר כָּהֲנָא וְיַפֵּיק יָתַהּ לְמִבַּרָא
לְמַשְׁרִיתָא וְיִכּוֹס יָתַהּ קֳדָמוֹהִי.&nbsp; <b>יט,ד</b> וְיִסַּב אֶלְעָזָר
כָּהֲנָא מִדְּמַהּ בְּאֶצְבְּעֵיהּ וְיַדֵּי לָקֳבֵיל אַפֵּי מַשְׁכַּן זִמְנָא מִדְּמַהּ
שְׁבַע זִמְנִין.&nbsp; <b>יט,ה</b> וְיוֹקֵיד יָת תּוֹרְתָא לְעֵינוֹהִי:&nbsp; יָת
מַשְׁכַּהּ וְיָת בִּסְרַהּ וְיָת דְּמַהּ עַל אֻכְלַהּ יוֹקֵיד.&nbsp; <b>יט,ו</b>
וְיִסַּב כָּהֲנָא אָעָא דְּאַרְזָא וְאֵיזוֹבָא וּצְבַע זְהוֹרִי וְיִרְמֵי לְגוֹ
יְקֵידַת תּוֹרְתָא.&nbsp; <b>יט,ז</b> וִיצַבַּע לְבוּשׁוֹהִי כָּהֲנָא וְיַסְחֵי
בִּסְרֵיהּ בְּמַיָּא וּבָתַר כֵּין יֵיעוֹל לְמַשְׁרִיתָא וִיהֵי מְסָאַב
כָּהֲנָא עַד רַמְשָׁא.&nbsp; <b>יט,ח</b> וּדְמוֹקֵיד יָתַהּ יְצַבַּע לְבוּשׁוֹהִי
בְּמַיָּא וְיַסְחֵי בִּסְרֵיהּ בְּמַיָּא וִיהֵי מְסָאַב עַד רַמְשָׁא.&nbsp; <b>יט,ט</b>
וְיִכְנוֹשׁ גְּבַר דְּכֵי יָת קִטְמָא דְּתוֹרְתָא וְיַצְנַע לְמִבַּרָא
לְמַשְׁרִיתָא בַּאֲתַר דְּכֵי וּתְהֵי לִכְנִשְׁתָּא דִּבְנֵי יִשְׂרָאֵל
לְמַטְּרָא לְמֵי אַדָּיוּתָא חַטָּתָא הִיא.&nbsp; <b>יט,י</b> וִיצַבַּע
דְּכָנֵישׁ יָת קִטְמָא דְּתוֹרְתָא יָת לְבוּשׁוֹהִי וִיהֵי מְסָאַב עַד
רַמְשָׁא וּתְהֵי לִבְנֵי יִשְׂרָאֵל וּלְגִיּוֹרַיָּא דְּיִתְגַּיְּרוּן בֵּינֵיהוֹן
לִקְיָם עָלַם.&nbsp; <b>יט,יא</b> דְּיִקְרַב בְּמִיתָא לְכָל נַפְשָׁא דַּאֲנָשָׁא
וִיהֵי מְסָאַב שִׁבְעָא יוֹמִין.&nbsp; <b>יט,יב</b> הוּא יַדֵּי עֲלוֹהִי
בְּיוֹמָא תְּלִיתָאָה וּבְיוֹמָא שְׁבִיעָאָה יִדְכֵּי וְאִם לָא יַדֵּי
עֲלוֹהִי בְּיוֹמָא תְּלִיתָאָה וּבְיוֹמָא שְׁבִיעָאָה לָא יִדְכֵּי.&nbsp; <b>יט,יג</b>
כָּל דְּיִקְרַב בְּמִיתָא בְּנַפְשָׁא דַּאֲנָשָׁא דִּימוּת וְלָא יַדֵּי
עֲלוֹהִי יָת מַשְׁכְּנָא דַּייָ סַאֵיב וְיִשְׁתֵּיצֵי אֲנָשָׁא הַהוּא מִיִּשְׂרָאֵל:&nbsp;
אֲרֵי מֵי אַדָּיוּתָא לָא אִזְדְּרִיקוּ עֲלוֹהִי מְסָאַב יְהֵי עוֹד
סְאוֹבְתֵיהּ בֵּיהּ.&nbsp; <b>יט,יד</b> דָּא אוֹרָיְתָא אֲנָשׁ אֲרֵי יְמוּת
בְּמַשְׁכְּנָא:&nbsp; כָּל דְּעָלֵיל לְמַשְׁכְּנָא וְכָל דִּבְמַשְׁכְּנָא יְהֵי
מְסָאַב שִׁבְעָא יוֹמִין.&nbsp; <b>יט,טו</b> וְכֹל מָן דַּחֲסַף פְּתִיחַ דְּלֵית
מְגוּפַת שְׁיָע מַקַּף עֲלוֹהִי מְסָאַב הוּא.&nbsp; <b>יט,טז</b> וְכֹל דְּיִקְרַב
עַל אַפֵּי חַקְלָא בִּקְטִיל חַרְבָּא אוֹ בְמִיתָא אוֹ בְגַרְמָא דַּאֲנָשָׁא
אוֹ בְקַבְרָא יְהֵי מְסָאַב שִׁבְעָא יוֹמִין.&nbsp; <b>יט,יז</b> וְיִסְּבוּן
לְדִמְסָאַב מֵעֲפַר יְקֵידַת חַטָּתָא וְיִתֵּין עֲלוֹהִי מֵי מַבּוּעַ
לְמָן.&nbsp; <b>יט,יח</b> וְיִסַּב אֵיזוֹבָא וְיִטְבּוֹל בְּמַיָּא גְּבַר דְּכֵי
וְיַדֵּי עַל מַשְׁכְּנָא וְעַל כָּל מָנַיָּא וְעַל נַפְשָׁתָא דַּהֲווֹ תַּמָּן
וְעַל דְּיִקְרַב בְּגַרְמָא אוֹ בִקְטִילָא אוֹ בְמִיתָא אוֹ בְקַבְרָא.&nbsp; <b>יט,יט</b>
וְיַדֵּי דָּכְיָא עַל מְסָאֲבָא בְּיוֹמָא תְּלִיתָאָה וּבְיוֹמָא שְׁבִיעָאָה
וִידַכֵּינֵיהּ בְּיוֹמָא שְׁבִיעָאָה וִיצַבַּע לְבוּשׁוֹהִי וְיִסְחֵי בְּמַיָּא
וְיִדְכֵּי בְּרַמְשָׁא.&nbsp; <b>יט,כ</b> וּגְבַר דְּיִסְתָּאַב וְלָא יַדֵּי
עֲלוֹהִי וְיִשְׁתֵּיצֵי אֲנָשָׁא הַהוּא מִגּוֹ קְהָלָא:&nbsp; אֲרֵי יָת
מַקְדְּשָׁא דַּייָ סַאֵיב מֵי אַדָּיוּתָא לָא אִזְדְּרִיקוּ עֲלוֹהִי מְסָאַב
הוּא.&nbsp; <b>יט,כא</b> וּתְהֵי לְהוֹן לִקְיָם עָלַם וּדְמַדֵּי מֵי
אַדָּיוּתָא יְצַבַּע לְבוּשׁוֹהִי וּדְיִקְרַב בְּמֵי אַדָּיוּתָא יְהֵי מְסָאַב
עַד רַמְשָׁא.&nbsp; <b>יט,כב</b> וְכֹל דְּיִקְרַב בֵּיהּ מְסָאֲבָא יְהֵי מְסָאַב
וַאֲנָשׁ דְּיִקְרַב בֵּיהּ יְהֵי מְסָאַב עַד רַמְשָׁא.&nbsp; {פ}</p>

<p><b>כ,א</b> וַאֲתוֹ בְנֵי יִשְׂרָאֵל כָּל כְּנִשְׁתָּא
לְמַדְבְּרָא דְּצִין בְּיַרְחָא קַדְמָאָה וִיתֵיב עַמָּא בִּרְקַם וּמֵיתַת
תַּמָּן מִרְיָם וְאִתְקְבַרַת תַּמָּן.&nbsp; <b>כ,ב</b> וְלָא הֲוָה מַיָּא
לִכְנִשְׁתָּא וְאִתְכְּנִישׁוּ עַל מֹשֶׁה וְעַל אַהֲרוֹן.&nbsp; <b>כ,ג</b> וּנְצָא
עַמָּא עִם מֹשֶׁה וַאֲמַרוּ לְמֵימַר לְוֵי דְּמֵיתְנָא בְּמוֹתָא דַּאֲחַנָא
קֳדָם יְיָ.&nbsp; <b>כ,ד</b> וּלְמָא אֲתִיתוֹן יָת קְהָלָא דַּייָ לְמַדְבְּרָא
הָדֵין לִמְמָת תַּמָּן אֲנַחְנָא וּבְעִירַנָא.&nbsp; <b>כ,ה</b> וּלְמָא
אַסֵּיקְתּוּנָא מִמִּצְרַיִם לְאֵיתָאָה יָתַנָא לְאַתְרָא בִּישָׁא
הָדֵין:&nbsp; לָא אֲתַר כָּשַׁר לְבֵית זְרַע וְאַף לָא תֵינִין וְגֻפְנִין
וְרִמּוֹנִין וּמַיָּא לֵית לְמִשְׁתֵּי.&nbsp; <b>כ,ו</b> וְעָל מֹשֶׁה וְאַהֲרוֹן
מִן קֳדָם קְהָלָא לִתְרַע מַשְׁכַּן זִמְנָא וּנְפַלוּ עַל אַפֵּיהוֹן
וְאִתְגְּלִי יְקָרָא דַּייָ לְהוֹן.&nbsp; {פ}</p>

<p><b>כ,ז</b> וּמַלֵּיל יְיָ עִם מֹשֶׁה לְמֵימַר.&nbsp; <b>כ,ח</b>
סַב יָת חֻטְרָא וּכְנוֹשׁ יָת כְּנִשְׁתָּא אַתְּ וְאַהֲרוֹן אֲחוּךְ
וּתְמַלְּלוּן עִם כֵּיפָא לְעֵינֵיהוֹן וְיִתֵּין מוֹהִי וְתַפֵּיק לְהוֹן
מַיָּא מִן כֵּיפָא וְתַשְׁקֵי יָת כְּנִשְׁתָּא וְיָת בְּעִירְהוֹן.&nbsp; <b>כ,ט</b>
וּנְסֵיב מֹשֶׁה יָת חֻטְרָא מִן קֳדָם יְיָ כְּמָא דְּפַקְּדֵיהּ.&nbsp; <b>כ,י</b>
וּכְנַשׁוּ מֹשֶׁה וְאַהֲרוֹן יָת קְהָלָא לִקְדָם כֵּיפָא וַאֲמַר לְהוֹן
שְׁמַעוּ כְעַן סָרְבָנַיָּא הֲמִן כֵּיפָא הָדֵין נַפֵּיק לְכוֹן מַיָּא.&nbsp; <b>כ,יא</b>
וַאֲרֵים מֹשֶׁה יָת יְדֵיהּ וּמְחָא יָת כֵּיפָא בְּחֻטְרֵיהּ תַּרְתֵּין
זִמְנִין וּנְפַקוּ מַיָּא סַגִּיאֵי וּשְׁתִיאַת כְּנִשְׁתָּא
וּבְעִירְהוֹן.&nbsp; {ס}</p>

<p><b>כ,יב</b> וַאֲמַר יְיָ לְמֹשֶׁה וּלְאַהֲרוֹן חֲלָף
דְּלָא הֵימַנְתּוּן בְּמֵימְרִי לְקַדָּשׁוּתִי לְעֵינֵי בְּנֵי יִשְׂרָאֵל
בְּכֵין לָא תַעֲלוּן יְת קְהָלָא הָדֵין לְאַרְעָא דִּיהַבִית לְהוֹן.&nbsp; <b>כ,יג</b>
אִנּוּן מֵי מַצּוּתָא דִּנְצוֹ בְנֵי יִשְׂרָאֵל קֳדָם יְיָ וְאִתְקַדַּשׁ בְּהוֹן.&nbsp;
{ס}</p>

<p><b>כ,יד</b> וּשְׁלַח מֹשֶׁה אִזְגַּדִּין מֵרְקַם
לְוָת מַלְכָּא דֶּאֱדוֹם:&nbsp; כִּדְנָן אֲמַר אֲחוּךְ יִשְׂרָאֵל אַתְּ
יְדַעְתְּ יָת כָּל עָקְתָא דְּאַשְׁכַּחַתְנָא.&nbsp; <b>כ,טו</b> וּנְחַתוּ
אֲבָהָתַנָא לְמִצְרַיִם וִיתֵיבְנָא בְּמִצְרַיִם יוֹמִין סַגִּיאִין וְאַבְאִישׁוּ
לַנָא מִצְרָאֵי וְלַאֲבָהָתַנָא.&nbsp; <b>כ,טז</b> וְצַלִּינָא קֳדָם יְיָ
וְקַבֵּיל צְלוֹתַנָא וּשְׁלַח מַלְאֲכָא וְאַפְּקַנָא מִמִּצְרָיִם וְהָא
אֲנַחְנָא בִּרְקַם קַרְתָּא דְּבִסְטַר תְּחוּמָךְ.&nbsp; <b>כ,יז</b> נִעְבַּר
כְּעַן בְּאַרְעָךְ לָא נִעְבַּר בַּחֲקַל וּבִכְרַם וְלָא נִשְׁתֵּי מֵי
גוּב:&nbsp; בְּאוֹרַח מַלְכָּא נֵיזֵיל לָא נִסְטֵי לְיַמִּינָא וְלִסְמָאלָא עַד
דְּנִעְבַּר תְּחוּמָךְ.&nbsp; <b>כ,יח</b> וַאֲמַר לֵיהּ אֱדוֹמָאָה לָא תִעְבַּר
בִּתְחוּמִי דִּלְמָא בִּדְקָטְלִין בְּחַרְבָּא אֶפּוֹק לְקַדָּמוּתָךְ.&nbsp; <b>כ,יט</b>
וַאֲמַרוּ לֵיהּ בְּנֵי יִשְׂרָאֵל בְּאוֹרַח כְּבִישָׁא נִסַּק וְאִם מַיָּךְ
נִשְׁתֵּי אֲנָא וּבְעִירַי וְאֶתֵּין דְּמֵיהוֹן לְחוֹד לֵית פִּתְגָם בִּישׁ
בְּרַגְלַי אֶעְבַּר.&nbsp; <b>כ,כ</b> וַאֲמַר לָא תִעְבַּר וּנְפַק אֱדוֹמָאָה
לְקַדָּמוּתֵיהּ בְּחֵיל רַב וּבְיַד תַּקִּיפָא.&nbsp; <b>כ,כא</b> וְסָרֵיב
אֱדוֹמָאָה לָא שְׁבַק יָת יִשְׂרָאֵל לְמִעְבַּר בִּתְחוּמֵיהּ וּסְטָא
יִשְׂרָאֵל מִלְּוָתֵיהּ.&nbsp; {פ}</p>

<p><b>כ,כב</b> וּנְטַלוּ מֵרְקַם וַאֲתוֹ בְנֵי
יִשְׂרָאֵל כָּל כְּנִשְׁתָּא לְהוֹר טוּרָא.&nbsp; <b>כ,כג</b> וַאֲמַר יְיָ
לְמֹשֶׁה וּלְאַהֲרוֹן בְּהוֹר טוּרָא עַל תְּחוּם אַרְעָא דֶּאֱדוֹם
לְמֵימַר.&nbsp; <b>כ,כד</b> יִתְכְּנֵישׁ אַהֲרוֹן לְעַמֵּיהּ אֲרֵי לָא יֵיעוֹל
לְאַרְעָא דִּיהַבִית לִבְנֵי יִשְׂרָאֵל עַל דְּסָרֵיבְתּוּן עַל מֵימְרִי לְמֵי
מַצּוּתָא.&nbsp; <b>כ,כה</b> דְּבַר יָת אַהֲרוֹן וְיָת אֶלְעָזָר בְּרֵיהּ
וְתַסֵּיק יָתְהוֹן לְהוֹר טוּרָא.&nbsp; <b>כ,כו</b> וְתַשְׁלַח יָת אַהֲרוֹן יָת
לְבוּשׁוֹהִי וְתַלְבֵּישִׁנּוּן יָת אֶלְעָזָר בְּרֵיהּ וְאַהֲרוֹן יִתְכְּנֵישׁ
וִימוּת תַּמָּן.&nbsp; <b>כ,כז</b> וַעֲבַד מֹשֶׁה כְּמָא דְּפַקֵּיד יְיָ
וּסְלִיקוּ לְהוֹר טוּרָא לְעֵינֵי כָּל כְּנִשְׁתָּא.&nbsp; <b>כ,כח</b> וְאַשְׁלַח
מֹשֶׁה יָת אַהֲרוֹן יָת לְבוּשׁוֹהִי וְאַלְבֵּישׁ יָתְהוֹן יָת אֶלְעָזָר
בְּרֵיהּ וּמִית אַהֲרוֹן תַּמָּן בְּרֵישׁ טוּרָא וּנְחַת מֹשֶׁה וְאֶלְעָזָר
מִן טוּרָא.&nbsp; <b>כ,כט</b> וַחֲזוֹ כָּל כְּנִשְׁתָּא אֲרֵי מִית אַהֲרוֹן
וּבְכוֹ יָת אַהֲרוֹן תְּלָתִין יוֹמִין כֹּל בֵּית יִשְׂרָאֵל.&nbsp; {ס}</p>

<p><b>כא,א</b> וּשְׁמַע כְּנַעֲנָאָה מַלְכָּא דַּעֲרָד
יָתֵיב דָּרוֹמָא אֲרֵי אֲתָא יִשְׂרָאֵל אוֹרַח מְאַלְּלַיָּא וַאֲגִיחַ קְרָבָא
בְּיִשְׂרָאֵל וּשְׁבָא מִנֵּיהּ שִׁבְיָא.&nbsp; <b>כא,ב</b> וְקַיֵּים
יִשְׂרָאֵל קְיָם קֳדָם יְיָ וַאֲמַר:&nbsp; אִם מִמְסָר תִּמְסַר יָת עַמָּא
הָדֵין בִּידִי וַאֲגַמַּר יָת קִרְוֵיהוֹן.&nbsp; <b>כא,ג</b> וְקַבֵּיל יְיָ
צְלוֹתֵיהּ דְּיִשְׂרָאֵל וּמְסַר יָת כְּנַעֲנָאָה וְגַּמַּר יָתְהוֹן וְיָת
קִרְוֵיהוֹן וּקְרָא שְׁמֵיהּ דְּאַתְרָא חָרְמָה.&nbsp; {פ}</p>

<p><b>כא,ד</b> וּנְטַלוּ מֵהוֹר טוּרָא אוֹרַח יַמָּא
דְּסוּף לְאַקָּפָא יָת אַרְעָא דֶּאֱדוֹם וְעַקַת נַפְשָׁא דְּעַמָּא
בְּאוֹרְחָא.&nbsp; <b>כא,ה</b> וְאִתְרָעַם עַמָּא קֳדָם יְיָ וְעִם מֹשֶׁה נְצוֹ
לְמָא אַסֵּיקְתּוּנָא מִמִּצְרַיִם לִמְמָת בְּמַדְבְּרָא:&nbsp; אֲרֵי לֵית
לַחְמָא וְלֵית מַיָּא וְנַפְשַׁנָא עַקַת בְּמַנָּא הָדֵין דְּמֵיכְלֵיהּ
קַלִּיל.&nbsp; <b>כא,ו</b> וְגָרֵי יְיָ בְּעַמָּא יָת חִיוָוָן קָלַן
וְנַכִּיתוּ יָת עַמָּא וּמִית עַם סַגִּי מִיִּשְׂרָאֵל.&nbsp; <b>כא,ז</b> וַאֲתָא
עַמָּא לְוָת מֹשֶׁה וַאֲמַרוּ חַבְנָא אֲרֵי אִתְרָעַמְנָא קֳדָם יְיָ וְעִמָּךְ
נְצֵינָא צַלִּי קֳדָם יְיָ וְיַעְדֵּי מִנַּנָא יָת חִוְיָא וְצַלִּי מֹשֶׁה עַל
עַמָּא.&nbsp; <b>כא,ח</b> וַאֲמַר יְיָ לְמֹשֶׁה עֲבֵיד לָךְ קַלְיָא וְשַׁו
יָתֵיהּ עַל אָת וִיהֵי כָּל דְּיִתְנְכֵית וְיִחְזֵי יָתֵיהּ
וְיִתְקַיַּם.&nbsp; <b>כא,ט</b> וַעֲבַד מֹשֶׁה חִוְיָא דִּנְחָשָׁא וְשַׁוְיֵיהּ
עַל אָת וְהָוֵי כַּד נָכֵית חִוְיָא יָת גֻּבְרָא וּמִסְתַּכַּל בְּחִוְיָא
דִּנְחָשָׁא וּמִתְקַיַּם.&nbsp; <b>כא,י</b> וּנְטַלוּ בְּנֵי יִשְׂרָאֵל
וּשְׁרוֹ בְּאוֹבוֹת.&nbsp; <b>כא,יא</b> וּנְטַלוּ מֵאוֹבוֹת וּשְׁרוֹ
בִּמְגָזַת עִבְרָאֵי בְּמַדְבְּרָא דְּעַל אַפֵּי מוֹאָב מִמַּדְנַח
שִׁמְשָׁא.&nbsp; <b>כא,יב</b> מִתַּמָּן נְטַלוּ וּשְׁרוֹ בְּנַחְלָא דְּזָרֶד.&nbsp;
<b>כא,יג</b> מִתַּמָּן נְטַלוּ וּשְׁרוֹ מֵעִבְרָא דְּאַרְנוֹן דִּבְמַדְבְּרָא
דְּנָפֵיק מִתְּחוּם אֱמוֹרָאָה:&nbsp; אֲרֵי אַרְנוֹן תְּחוּם מוֹאָב בֵּין
מוֹאָב וּבֵין אֱמוֹרָאָה.&nbsp; <b>כא,יד</b> עַל כֵּין יִתְאֲמַר בְּסִפְרָא קְרָבִין
עֲבַד יְיָ:&nbsp; עַל יַמָּא דְּסוּף וּגְבוּרָן עַל נַחֲלֵי אַרְנוֹן.&nbsp; <b>כא,טו</b>
וְשָׁפוֹךְ לְנַחְלַיָּא דְּמִדַּבְּרִין לָקֳבֵיל לְחָיַת וּמִסְתְּמֵיךְ
לִתְחוּם מוֹאָב.&nbsp; <b>כא,טז</b> וּמִתַּמָּן אִתְיְהֵיבַת לְהוֹן בֵּירָא:&nbsp;
הִיא בֵּירָא דַּאֲמַר יְיָ לְמֹשֶׁה כְּנוֹשׁ יָת עַמָּא וְאֶתֵּין לְהוֹן
מַיָּא.&nbsp; {ס}</p>

<p><b>כא,יז</b> בְּכֵין שַׁבַּח יִשְׂרָאֵל יָת
תֻּשְׁבַּחְתָּא הָדָא:&nbsp; סַקִי בֵירָא שַׁבַּחוּ לַהּ.&nbsp; <b>כא,יח</b> בֵּירָא
דְּחַפְרוּהָא רַבְרְבַיָּא כְּרוּהָא רֵישֵׁי עַמָּא סָפְרַיָּא בְּחֻטְרֵיהוֹן
וּמִמַּדְבְּרָא אִתְיְהֵיבַת לְהוֹן.&nbsp; <b>כא,יט</b> וּמִדְּאִתְיְהֵיבַת
לְהוֹן נָחֲתָא עִמְּהוֹן לְנַחְלַיָּא וּמִנַּחְלַיָּא סָלְקָא עִמְּהוֹן
לְרָמָתָא.&nbsp; <b>כא,כ</b> וּמֵרָמָתָא לְחִלַּיָּא דִּבְחַקְלֵי מוֹאָב רֵישׁ
רָמְתָא וּמִסְתַּכְיָא עַל אַפֵּי בֵּית יְשִׁימוֹן.&nbsp; {פ}</p>

<p><b>כא,כא</b> וּשְׁלַח יִשְׂרָאֵל אִזְגַדִּין לְוָת
סִיחוֹן מַלְכָּא אֱמוֹרָאָה לְמֵימַר.&nbsp; <b>כא,כב</b> אֶעְבַּר בְּאַרְעָךְ
לָא נִסְטֵי בַּחֲקַל וּבִכְרַם לָא נִשְׁתֵּי מֵי גוּב:&nbsp; בְּאוֹרַח מַלְכָּא
נֵיזֵיל עַד דְּנִעְבַּר תְּחוּמָךְ.&nbsp; <b>כא,כג</b> וְלָא שְׁבַק סִיחוֹן יָת
יִשְׂרָאֵל לְמִעְבַּר בִּתְחוּמֵיהּ וּכְנַשׁ סִיחוֹן יָת כָּל עַמֵּיהּ וּנְפַק
לְקַדָּמוּת יִשְׂרָאֵל לְמַדְבְּרָא וַאֲתָא לְיָהָץ וַאֲגִיחַ קְרָבָא
בְּיִשְׂרָאֵל.&nbsp; <b>כא,כד</b> וּמְחָהִי יִשְׂרָאֵל לְפִתְגָם דְּחָרֶב
וִירֵית יָת אַרְעֵיהּ מֵאַרְנוֹנָא עַד יֻבְקָא עַד בְּנֵי עַמּוֹן אֲרֵי
תַּקִּיף תְּחוּמָא דִּבְנֵי עַמּוֹן.&nbsp; <b>כא,כה</b> וּנְסֵיב יִשְׂרָאֵל יָת
כָּל קִרְוַיָּא הָאִלֵּין וִיתֵיב יִשְׂרָאֵל בְּכָל קִרְוֵי אֱמוֹרָאָה
בְּחֶשְׁבּוֹן וּבְכָל כַּפְרָנַהָא.&nbsp; <b>כא,כו</b> אֲרֵי חֶשְׁבּוֹן
קַרְתָּא דְּסִיחוֹן מַלְכָּא אֱמוֹרָאָה הִיא וְהוּא אֲגִיחַ קְרָבָא
בְּמַלְכָּא דְּמוֹאָב קַדְמָאָה וּנְסֵיב יָת כָּל אַרְעֵיהּ מִנֵּיהּ עַד
אַרְנוֹן.&nbsp; <b>כא,כז</b> עַל כֵּין יֵימְרוּן מַתָּלַיָּא עוּלוּ
לְחֶשְׁבּוֹן תִּתְבְּנֵי וְתִשְׁתַּכְלַל קַרְתָּא דְּסִיחוֹן.&nbsp; <b>כא,כח</b>
אֲרֵי קִדּוּם תַּקִּיף כְּאִישָׁא נְפַק מֵחֶשְׁבּוֹן עָבְדֵי קְרָבָא
כְּשַׁלְהָבִיתָא מִקַּרְתָּא דְּסִיחוֹן:&nbsp; קַטִּילוּ עַמָּא דִּשְׁרוֹ בִּלְחָיַת
מוֹאָב כֻּמְרַיָּא דְּפָלְחִין בֵּית דַּחְלַת רָמָתָא דְּאַרְנוֹן.&nbsp; <b>כא,כט</b>
וָי לְכוֹן מוֹאֲבָאֵי אֲבַדְתּוּן עַמָּא דְּפָלְחִין לִכְמוֹשׁ מְסַר בְּנוֹהִי
צִירִין וּבְנָתֵיהּ בְּשִׁבְיָא לְמַלְכָּא אֱמוֹרָאָה סִיחוֹן.&nbsp; <b>כא,ל</b>
פְּסַקַת מַלְכוּ מֵחֶשְׁבּוֹן עֲדָא שֻׁלְטָן מִדִּיבוֹן וְצַדִּיאוּ עַד נֹפַח
דִּסְמִיךְ עַד מֵידְבָא.&nbsp; <b>כא,לא</b> וִיתֵיב יִשְׂרָאֵל בַּאֲרַע
אֱמוֹרָאָה.&nbsp; <b>כא,לב</b> וּשְׁלַח מֹשֶׁה לְאַלָּלָא יָת יַעְזֵר
וּכְבַשׁוּ כַּפְרָנַהָא וְתָרֵיךְ יָת אֱמוֹרָאָה דְּתַמָּן.&nbsp; <b>כא,לג</b>
וְאִתְפְּנִיאוּ וּסְלִיקוּ לְאוֹרַח מַתְנַן וּנְפַק עוֹג מַלְכָּא דְּמַתְנַן
לְקַדָּמוּתְהוֹן הוּא וְכָל עַמֵּיהּ לְאָגָחָא קְרָבָא לְאֶדְרֶעִי.&nbsp; <b>כא,לד</b>
וַאֲמַר יְיָ לְמֹשֶׁה לָא תִדְחַל מִנֵּיהּ אֲרֵי בִידָךְ מְסַרִית יָתֵיהּ וְיָת
כָּל עַמֵּיהּ וְיָת אַרְעֵיהּ וְתַעֲבֵיד לֵיהּ כְּמָא דַּעֲבַדְתָּא לְסִיחוֹן
מַלְכָּא אֱמוֹרָאָה דְּיָתֵיב בְּחֶשְׁבּוֹן.&nbsp; <b>כא,לה</b> וּמְחוֹ יָתֵיהּ
וְיָת בְּנוֹהִי וְיָת כָּל עַמֵּיהּ עַד דְּלָא אִשְׁתְּאַר לֵיהּ מְשֵׁיזֵיב
וִירִיתוּ יָת אַרְעֵיהּ.&nbsp; <b>כב,א</b> וּנְטַלוּ בְּנֵי יִשְׂרָאֵל
וּשְׁרוֹ בְּמֵישְׁרַיָּא דְּמוֹאָב מְעִבְרָא לְיַרְדְּנָא דִּירִיחוֹ.&nbsp; {ס}</p>

<p><b>כב,ב</b> וַחֲזָא בָּלָק בַּר צִפּוֹר יָת כָּל
דַּעֲבַד יִשְׂרָאֵל לֶאֱמוֹרָאָה.&nbsp; <b>כב,ג</b> וּדְחֵיל מוֹאֲבָאָה מִן
קֳדָם עַמָּא לַחְדָּא אֲרֵי סַגִּי הוּא וְעַקַת לְמוֹאֲבָאֵי מִן קֳדָם בְּנֵי
יִשְׂרָאֵל.&nbsp; <b>כב,ד</b> וַאֲמַר מוֹאָב לְסָבֵי מִדְיָן כְּעַן יְשֵׁיצוֹן
קְהָלָא יָת כָּל סַחְרָנַנָא כְּמָא דִּמְלָחֵיךְ תּוֹרָא יָת יָרוֹקָא
דְּחַקְלָא וּבָלָק בַּר צִפּוֹר מַלְכָּא לְמוֹאָב בְּעִדָּנָא הַהוּא.&nbsp; <b>כב,ה</b>
וּשְׁלַח אִזְגַּדִּין לְוָת בִּלְעָם בַּר בְּעוֹר לִפְתוֹר אֲרָם דְּעַל פְּרָת
אֲרַע בְּנֵי עַמֵּיהּ לְמִקְרֵי לֵיהּ:&nbsp; לְמֵימַר הָא עַמָּא נְפַק
מִמִּצְרַיִם הָא חֲפָא יָת עֵין שִׁמְשָׁא דְּאַרְעָא וְהוּא שָׁרֵי
מִלְּקִבְלִי.&nbsp; <b>כב,ו</b> וּכְעַן אֵיתַא כְעַן לוּט לִי יָת עַמָּא הָדֵין
אֲרֵי תַּקִּיף הוּא מִנִּי מָאִם אִכּוֹל לְאָגָחָא בֵּיהּ קְרָב
וַאֲתָרְכִנֵּיהּ מִן אַרְעָא:&nbsp; אֲרֵי יָדַעְנָא יָת דִּתְבָרֵיךְ מְבָרַךְ
וְדִתְלוּט לִיט.&nbsp; <b>כב,ז</b> וַאֲזַלוּ סָבֵי מוֹאָב וְסָבֵי מִדְיָן
וְקַסָמַיָּא בִּידֵיהוֹן וַאֲתוֹ לְוָת בִּלְעָם וּמַלִּילוּ עִמֵּיהּ
פִּתְגָמֵי בָלָק.&nbsp; <b>כב,ח</b> וַאֲמַר לְהוֹן בִּיתוּ הָכָא בְּלֵילְיָא
וַאֲתֵיב יָתְכוֹן פִּתְגָמָא כְּמָא דִּימַלֵּיל יְיָ עִמִּי וְאוֹרִיכוּ רַבְרְבֵי
מוֹאָב עִם בִּלְעָם.&nbsp; <b>כב,ט</b> וַאֲתָא מֵימַר מִן קֳדָם יְיָ לְוָת
בִּלְעָם וַאֲמַר מַאן גֻּבְרַיָּא הָאִלֵּין דְּעִמָּךְ.&nbsp; <b>כב,י</b> וַאֲמַר
בִּלְעָם קֳדָם יְיָ:&nbsp; בָּלָק בַּר צִפּוֹר מַלְכָּא דְּמוֹאָב שְׁלַח
לְוָתִי.&nbsp; <b>כב,יא</b> הָא עַמָּא דִּנְפַק מִמִּצְרַיִם וַחֲפָא יָת עֵין
שִׁמְשָׁא דְּאַרְעָא כְּעַן אֵיתַא לוּט לִי יָתֵיהּ מָאִם אִכּוֹל לְאָגָחָא
בֵּיהּ קְרָב וַאֲתָרְכִנֵּיהּ.&nbsp; <b>כב,יב</b> וַאֲמַר יְיָ לְבִלְעָם לָא
תֵיזֵיל עִמְּהוֹן לָא תְלוּט יָת עַמָּא אֲרֵי בְרִיךְ הוּא.&nbsp; <b>כב,יג</b>
וְקָם בִּלְעָם בְּצַפְרָא וַאֲמַר לְרַבְרְבֵי בָלָק אִיזִילוּ לְאַרְעֲכוֹן:&nbsp;
אֲרֵי רַעֲוָא קֳדָם יְיָ דְּלָא לְמִשְׁבְּקִי לְמֵיזַל עִמְּכוֹן.&nbsp; <b>כב,יד</b>
וְקָמוּ רַבְרְבֵי מוֹאָב וַאֲתוֹ לְוָת בָּלָק וַאֲמַרוּ סָרֵיב בִּלְעָם
לְמֵיתֵי עִמַּנָא.&nbsp; <b>כב,טו</b> וְאוֹסֵיף עוֹד בָּלָק שְׁלַח רַבְרְבִין
סַגִּיאִין וְיַקִּירִין מֵאִלֵּין.&nbsp; <b>כב,טז</b> וַאֲתוֹ לְוָת בִּלְעָם
וַאֲמַרוּ לֵיהּ כִּדְנָן אֲמַר בָּלָק בַּר צִפּוֹר לָא כְעַן תִּתְמְנַע
מִלְּמֵיתֵי לְוָתִי.&nbsp; <b>כב,יז</b> אֲרֵי יַקָּרָא אֲיַקְּרִנָּךְ לַחְדָּא
וְכֹל דְּתֵימַר לִי אַעֲבֵיד וְאֵיתַא כְעַן לוּט לִי יָת עַמָּא הָדֵין.&nbsp; <b>כב,יח</b>
וַאֲתֵיב בִּלְעָם וַאֲמַר לְעַבְדֵי בָלָק אִם יִתֵּין לִי בָלָק מְלֵי בֵיתֵיהּ
כְּסַף וּדְהַב לֵית לִי רְשׁוּ לְמִעְבַּר עַל גְּזֵירַת מֵימְרָא דַּייָ אֱלָהִי
לְמֶעֱבַד זְעֵירְתָא אוֹ רַבְּתָא.&nbsp; <b>כב,יט</b> וּכְעַן אוֹרִיכוּ כְעַן
הָכָא אַף אַתּוּן בְּלֵילְיָא וְאֶדַּע מָא יוֹסֵיף יְיָ לְמַלָּלָא
עִמִּי.&nbsp; <b>כב,כ</b> וַאֲתָא מֵימַר מִן קֳדָם יְיָ לְוָת בִּלְעָם
בְּלֵילְיָא וַאֲמַר לֵיהּ אִם לְמִקְרֵי לָךְ אֲתוֹ גֻּבְרַיָּא קוּם אִיזֵיל
עִמְּהוֹן וּבְרַם יָת פִּתְגָמָא דַּאֲמַלֵּיל עִמָּךְ יָתֵיהּ תַּעֲבֵיד.&nbsp;
<b>כב,כא</b> וְקָם בִּלְעָם בְּצַפְרָא וְזָרֵיז יָת אֲתָנֵיהּ וַאֲזַל עִם
רַבְרְבֵי מוֹאָב.&nbsp; <b>כב,כב</b> וּתְקֵיף רֻגְזָא דַּייָ אֲרֵי אָזֵיל הוּא
וְאִתְעַתַּד מַלְאֲכָא דַּייָ בְּאוֹרְחָא לְסָטָן לֵיהּ וְהוּא רָכֵיב עַל
אֲתָנֵיהּ וּתְרֵין עוּלֵימוֹהִי עִמֵּיהּ.&nbsp; <b>כב,כג</b> וַחֲזָת אֲתָנָא
יָת מַלְאֲכָא דַּייָ מְעַתַּד בְּאוֹרְחָא וְחַרְבֵּיהּ שְׁלִיפָא בִּידֵיהּ
וּסְטָת אֲתָנָא מִן אוֹרְחָא וַאֲזַלַת בְּחַקְלָא וּמְחָא בִלְעָם יָת אֲתָנָא
לְאַסְטָיוּתַהּ לְאוֹרְחָא.&nbsp; <b>כב,כד</b> וְקָם מַלְאֲכָא דַּייָ
בְּשָׁבִיל כַּרְמַיָּא אַתְרָא דְּגָדֵירָא מִכָּא וְגָדֵירָא מִכָּא.&nbsp; <b>כב,כה</b>
וַחֲזָת אֲתָנָא יָת מַלְאֲכָא דַּייָ וְאִדְּחֵיקַת עִם כֻּתְלָא וּדְחַקַת יָת
רִגְלָא דְּבִלְעָם לְכֻתְלָא וְאוֹסֵיף לְמִמְחַהּ.&nbsp; <b>כב,כו</b> וְאוֹסֵיף
מַלְאֲכָא דַּייָ עֲבַר וְקָם בַּאֲתַר עָק דְּלֵית אוֹרַח לְמִסְטֵי לְיַמִּינָא
וְלִסְמָאלָא.&nbsp; <b>כב,כז</b> וַחֲזָת אֲתָנָא יָת מַלְאֲכָא דַּייָ וּרְבַעַת
תְּחוֹת בִּלְעָם וּתְקֵיף רֻגְזָא דְּבִלְעָם וּמְחָא יָת אֲתָנָא
בְּחֻטְרָא.&nbsp; <b>כב,כח</b> וּפְתַח יְיָ יָת פֻּמָּא דַּאֲתָנָא וַאֲמַרַת
לְבִלְעָם מָא עֲבַדִית לָךְ אֲרֵי מְחֵיתַנִי דְּנָן תְּלָת זִמְנִין.&nbsp; <b>כב,כט</b>
וַאֲמַר בִּלְעָם לַאֲתַנָא אֲרֵי חַיֵּיכְתְּ בִּי אִלּוּ פוֹן אִית חַרְבָּא
בִּידִי אֲרֵי כְעַן קְטַלְתִּיךְ.&nbsp; <b>כב,ל</b> וַאֲמַרַת אֲתָנָא לְבִלְעָם
הֲלָא אֲנָא אֲתָנָךְ דִּרְכֵיבְתְּ עֲלַי מִדְּאִיתָךְ עַד יוֹמָא הָדֵין
הֲמֵילָף אֲלֵיפְנָא לְמֶעֱבַד לָךְ כְּדֵין וַאֲמַר לָא.&nbsp; <b>כב,לא</b> וּגְלָא
יְיָ יָת עֵינֵי בִלְעָם וַחֲזָא יָת מַלְאֲכָא דַּייָ מְעַתַּד בְּאוֹרְחָא
וְחַרְבֵּיהּ שְׁלִיפָא בִּידֵיהּ וּכְרַע וּסְגֵיד לְאַפּוֹהִי.&nbsp; <b>כב,לב</b>
וַאֲמַר לֵיהּ מַלְאֲכָא דַּייָ עַל מָא מְחֵיתָא יָת אֲתָנָךְ דְּנָן תְּלָת
זִמְנִין הָא אֲנָא נְפַקִית לְסָטָן אֲרֵי גְלֵי קֳדָמַי דְּאַתְּ רָעֵי
לְמֵיזַל בְּאוֹרְחָא לְקִבְלִי.&nbsp; <b>כב,לג</b> וַחֲזָתְנִי אֲתָנָא וּסְטָת
מִן קֳדָמַי דְּנָן תְּלָת זִמְנִין אִלּוּ פוֹן לָא סְטָת מִן קֳדָמַי אֲרֵי
כְעַן אַף יָתָךְ קְטַלִית וְיָתַהּ קַיֵּימִית.&nbsp; <b>כב,לד</b> וַאֲמַר
בִּלְעָם לְמַלְאֲכָא דַּייָ חַבִית אֲרֵי לָא יְדַעִית אֲרֵי אַתְּ מְעַתַּד
לְקַדָּמוּתִי בְּאוֹרְחָא וּכְעַן אִם בִּישׁ בְּעֵינָךְ אֲתוּב לִי.&nbsp; <b>כב,לה</b>
וַאֲמַר מַלְאֲכָא דַּייָ לְבִלְעָם אִיזֵיל עִם גֻּבְרַיָּא וּבְרַם יָת
פִּתְגָמָא דַּאֲמַלֵּיל עִמָּךְ יָתֵיהּ תְּמַלֵּיל וַאֲזַל בִּלְעָם עִם
רַבְרְבֵי בָלָק.&nbsp; <b>כב,לו</b> וּשְׁמַע בָּלָק אֲרֵי אֲתָא בִלְעָם
וּנְפַק לְקַדָּמוּתֵיהּ לְקַרְתָּא דְּמוֹאָב דְּעַל תְּחוּם אַרְנוֹן דְּבִסְטַר
תְּחוּמָא.&nbsp; <b>כב,לז</b> וַאֲמַר בָּלָק לְבִלְעָם הֲלָא מִשְׁלָח שְׁלַחִית
לְוָתָךְ לְמִקְרֵי לָךְ לְמָא לָא אֲתֵיתָא לְוָתִי הַבְּקֻשְׁטָא הֲוֵיתָא
אָמַר לֵית אֲנָא יָכֵיל לְיַקָּרוּתָךְ.&nbsp; <b>כב,לח</b> וַאֲמַר בִּלְעָם
לְבָלָק הָא אֲתֵיתִי לְוָתָךְ כְּעַן הֲמֵיכָל יָכֵילְנָא לְמַלָּלָא
מִדָּעַם:&nbsp; פִּתְגָמָא דִּישַׁוֵּי יְיָ בְּפֻמִּי יָתֵיהּ אֲמַלֵּיל.&nbsp; <b>כב,לט</b>
וַאֲזַל בִּלְעָם עִם בָּלָק וְאַעֲלֵיהּ לְקִרְיַת מָחוֹזוֹהִי.&nbsp; <b>כב,מ</b>
וּנְכַס בָּלָק תּוֹרִין וְעָן וְשַׁלַּח לְבִלְעָם וּלְרַבְרְבַיָּא דְּעִמֵּיהּ.&nbsp;
<b>כב,מא</b> וַהֲוָה בְּצַפְרָא וּדְבַר בָּלָק יָת בִּלְעָם וְאַסְּקֵיהּ
לְרָמַת דַּחְלְתֵיהּ וַחֲזָא מִתַּמָּן קְצָת מִן עַמָּא.&nbsp; <b>כג,א</b> וַאֲמַר
בִּלְעָם לְבָלָק בְּנֵי לִי הָכָא שִׁבְעָא מַדְבְּחִין וְאַתְקֵין לִי הָכָא
שִׁבְעָא תוֹרִין וְשִׁבְעָא דִּכְרִין.&nbsp; <b>כג,ב</b> וַעֲבַד בָּלָק כְּמָא
דְּמַלֵּיל בִּלְעָם וְאַסֵּיק בָּלָק וּבִלְעָם תּוֹר וּדְכַר עַל כָּל
מַדְבַּח.&nbsp; <b>כג,ג</b> וַאֲמַר בִּלְעָם לְבָלָק אִתְעַתַּד עַל עֲלָתָךְ
וַאֲהָךְ מָאִם יְעָרַע מֵימַר מִן קֳדָם יְיָ לְקַדָּמוּתִי וּפִתְגָמָא
דְּיַחְזֵינַנִי וַאֲחַוֵּי לָךְ וַאֲזַל יְחִידָאי.&nbsp; <b>כג,ד</b> וְעָרַע
מֵימַר מִן קֳדָם יְיָ בְּבִלְעָם וַאֲמַר קֳדָמוֹהִי יָת שִׁבְעָא מַדְבְּחִין
סַדַּרִית וְאַסֵּיקִית תּוֹר וּדְכַר עַל כָּל מַדְבַּח.&nbsp; <b>כג,ה</b> וְשַׁוִּי
יְיָ פִּתְגָמָא בְּפֻמָּא דְּבִלְעָם וַאֲמַר תּוּב לְוָת בָּלָק וּכְדֵין
תְּמַלֵּיל.&nbsp; <b>כג,ו</b> וְתָב לְוָתֵיהּ וְהָא מְעַתַּד עַל עֲלָתֵיהּ הוּא
וְכָל רַבְרְבֵי מוֹאָב.&nbsp; <b>כג,ז</b> וּנְטַל מַתְלֵיהּ וַאֲמַר:&nbsp; מִן
אֲרַם דַּבְּרַנִי בָּלָק מַלְכָּא דְּמוֹאָב מִטּוּרֵי מַדְנְחָא אֵיתַא לוּט לִי
יַעֲקוֹב וְאֵיתַא תָרֵיךְ לִי יִשְׂרָאֵל.&nbsp; <b>כג,ח</b> מָא אֲלוּטֵיהּ
דְּלָא לָטֵיהּ אֵל וּמָא אֲתָרְכֵיהּ דְּלָא תָרְכֵיהּ יְיָ.&nbsp; <b>כג,ט</b> אֲרֵי
מֵרֵישׁ טוּרַיָּא חֲזֵיתֵיהּ וּמְרָמָתָא סְכֵיתֵיהּ:&nbsp; הָא עַמָּא
בִּלְחוֹדֵיהוֹן עֲתִידִין דְּיַחְסְנוּן עָלְמָא וּבְעַמְמַיָּא לָא יִתְּדָנוּן
גְּמִירָא.&nbsp; <b>כג,י</b> מַאן יִכּוֹל לְמִמְנֵי דַּעְדְּקַיָּא דְּבֵית
יַעֲקוֹב דַּאֲמִיר עֲלֵיהוֹן יִסְגּוֹן כְּעַפְרָא דְּאַרְעָא אוֹ חֲדָא
מֵאַרְבַּע מַשְׁרְיָתָא דְּיִשְׂרָאֵל תְּמוּת נַפְשִׁי מוֹתָא דְּקַשִּׁיטוֹהִי
וִיהֵי סוֹפִי כְוָתְהוֹן.&nbsp; <b>כג,יא</b> וַאֲמַר בָּלָק לְבִלְעָם מָא
עֲבַדְתְּ לִי:&nbsp; לִמְלָט סָנְאַי דְּבַרְתָּךְ וְהָא בָּרָכָא מְבָרֵיכְתְּ
לְהוֹן.&nbsp; <b>כג,יב</b> וַאֲתֵיב וַאֲמַר:&nbsp; הֲלָא יָת דִּישַׁוֵּי יְיָ
בְּפֻמִּי יָתֵיהּ אֶטַּר לְמַלָּלָא.&nbsp; <b>כג,יג</b> וַאֲמַר לֵיהּ בָּלָק
אֵיתַא כְעַן עִמִּי לַאֲתַר אָחֳרָן דְּתִחְזֵינֵיהּ מִתַּמָּן לְחוֹד קְצָתֵיהּ
תִּחְזֵי וְכֻלֵּיהּ לָא תִחְזֵי וּתְלוּטֵיהּ לִי מִתַּמָּן.&nbsp; <b>כג,יד</b>
וְדַבְרֵיהּ לַחֲקַל סָכוּתָא לְרֵישׁ רָמְתָא וּבְנָא שִׁבְעָא מַדְבְּחִין
וְאַסֵּיק תּוֹר וּדְכַר עַל כָּל מַדְבַּח.&nbsp; <b>כג,טו</b> וַאֲמַר לְבָלָק
אִתְעַתַּד הָכָא עַל עֲלָתָךְ וַאֲנָא אֶתְמְטֵי עַד כָּא.&nbsp; <b>כג,טז</b> וְעָרַע
מֵימַר מִן קֳדָם יְיָ בְּבִלְעָם וְשַׁוֵּי פִּתְגָמָא בְּפֻמֵּיהּ וַאֲמַר
תּוּב לְוָת בָּלָק וּכְדֵין תְּמַלֵּיל.&nbsp; <b>כג,יז</b> וַאֲתָא לְוָתֵיהּ
וְהָא מְעַתַּד עַל עֲלָתֵיהּ וְרַבְרְבֵי מוֹאָב עִמֵּיהּ וַאֲמַר לֵיהּ בָּלָק
מָא מַלֵּיל יְיָ.&nbsp; <b>כג,יח</b> וּנְטַל מַתְלֵיהּ וַאֲמַר:&nbsp; קוּם
בָּלָק וּשְׁמַע אַצֵּית לְמֵימְרִי בַּר צִפּוֹר.&nbsp; <b>כג,יט</b> לָא
כְמִלֵּי בְּנֵי אֲנָשָׁא מֵימַר אֱלָהָא בְּנֵי אֲנָשָׁא אָמְרִין וּמְכַדְּבִין
וְאַף לָא כְעוּבָדֵי בְּנֵי בִסְרָא דְּאִנּוּן גָּזְרִין לְמֶעֱבַד וְתָיְבִין
וּמִתְמַלְכִין הוּא אָמַר וְעָבֵיד וְכָל מֵימְרֵיהּ מִתְקַיַּם.&nbsp; <b>כג,כ</b>
הָא בִרְכָן קַבֵּילִית אֲבָרְכִנֵּיהּ לְיִשְׂרָאֵל וְלָא אֲתִיב בִּרְכְתִי
מִנְּהוֹן.&nbsp; <b>כג,כא</b> אִסְתַּכַּלִית וְלֵית פָּלְחֵי גִלּוּלִין בִּדְבֵית
יַעֲקוֹב וְאַף לָא עָבְדֵי לֵיאוּת שְׁקַר בְּיִשְׂרָאֵל מֵימְרָא דַּייָ
אֱלָהֲהוֹן בְּסַעְדְּהוֹן וּשְׁכִינַת מַלְכְּהוֹן בֵּינֵיהוֹן.&nbsp; <b>כג,כב</b>
אֵל דְּאַפֵּיקִנּוּן מִמִּצְרָיִם תֻּקְפָא וְרוּמָא דִּילֵיהּ.&nbsp; <b>כג,כג</b>
אֲרֵי לָא נַחָשַׁיָּא צָבַן דְּיִיטַב לִדְבֵית יַעֲקוֹב וְאַף לָא קַסָמַיָּא
רָעַן בִּרְבוּת בֵּית יִשְׂרָאֵל כְּעִדָּן יִתְאֲמַר לְיַעֲקוֹב וּלְיִשְׂרָאֵל
מָא עֲבַד אֱלָהָא.&nbsp; <b>כג,כד</b> הָא עַמָּא כְּלֵיתָא שְׁרֵי וּכְאַרְיָא
יִתְנַטַּל לָא יִשְׁרֵי בְּאַרְעֵיהּ עַד דְּיִקְטוֹל קְטוֹל וְנִכְסֵי עַמְמַיָּא
יֵירַת.&nbsp; <b>כג,כה</b> וַאֲמַר בָּלָק לְבִלְעָם אַף מְלָט לָא תְלוּטִנּוּן
אַף בָּרָכָא לָא תְבָרֵיכִנּוּן.&nbsp; <b>כג,כו</b> וַאֲתֵיב בִּלְעָם וַאֲמַר
לְבָלָק:&nbsp; הֲלָא מַלֵּילִית עִמָּךְ לְמֵימַר כֹּל דִּימַלֵּיל יְיָ יָתֵיהּ
אַעֲבֵיד.&nbsp; <b>כג,כז</b> וַאֲמַר בָּלָק לְבִלְעָם אֵיתַא כְעַן
אֶדְבְּרִנָּךְ לַאֲתַר אָחֳרָן מָאִם תְּהֵי רַעֲוָא מִן קֳדָם יְיָ
וּתְלוּטֵיהּ לִי מִתַּמָּן.&nbsp; <b>כג,כח</b> וּדְבַר בָּלָק יָת בִּלְעָם
רֵישׁ רָמְתָא דְּמִסְתַּכְיָא עַל אַפֵּי בֵּית יְשִׁימוֹן.&nbsp; <b>כג,כט</b> וַאֲמַר
בִּלְעָם לְבָלָק בְּנֵי לִי הָכָא שִׁבְעָא מַדְבְּחִין וְאַתְקֵין לִי הָכָא
שִׁבְעָא תוֹרִין וְשִׁבְעָא דִּכְרִין.&nbsp; <b>כג,ל</b> וַעֲבַד בָּלָק כְּמָא
דַּאֲמַר בִּלְעָם וְאַסֵּיק תּוֹר וּדְכַר עַל כָּל מַדְבַּח.&nbsp; <b>כד,א</b>
וַחֲזָא בִּלְעָם אֲרֵי תָקֵין קֳדָם יְיָ לְבָרָכָא יָת יִשְׂרָאֵל וְלָא הַלֵּיךְ
כִּזְמַן בִּזְמַן אֱלָהֵין לְקַדָּמוּת נַחָשַׁיָּא וְשַׁוִּי לְמַדְבְּרָא
אַפּוֹהִי.&nbsp; <b>כד,ב</b> וּזְקַף בִּלְעָם יָת עֵינוֹהִי וַחֲזָא יָת
יִשְׂרָאֵל שָׁרַן לְשִׁבְטיֵהוֹן וּשְׁרָת עֲלוֹהִי רוּחַ נְבוּאָה מִן קֳדָם
יְיָ.&nbsp; <b>כד,ג</b> וּנְטַל מַתְלֵיהּ וַאֲמַר:&nbsp; אֵימַר בִּלְעָם בַּר
בְּעוֹר וְאֵימַר גֻּבְרָא דְּשַׁפִּיר חָזֵי.&nbsp; <b>כד,ד</b> אֵימַר דְּשָׁמַע
מֵימַר מִן קֳדָם אֵל:&nbsp; דְּחֵיזוּ מִן קֳדָם שַׁדַּי חָזֵי שָׁכֵיב
וּמִתְגְּלֵי לֵיהּ.&nbsp; <b>כד,ה</b> מָא טָבָא אַרְעָךְ יַעֲקוֹב בֵּית
מִשְׁרָךְ יִשְׂרָאֵל.&nbsp; <b>כד,ו</b> כְּנַחְלִין דְּמִדַּבְּרִין כְּגִנַּת
שִׁקְיָא דְּעַל פְּרָת כְּבֻסְמַיָּא דִּנְצַב יְיָ כְּאַרְזִין דִּנְצִיבִין
עַל מַיָּא.&nbsp; <b>כד,ז</b> יִסְגֵּי מַלְכָּא דְּיִתְרַבַּא מִבְּנוֹהִי
וְיִשְׁלוֹט בְּעַמְמִין סַגִּיאִין וְיִתַּקַּף מֵאֲגַג מַלְכֵּיהּ וְתִנַּטַּל
מַלְכוּתֵיהּ.&nbsp; <b>כד,ח</b> אֵל דְּאַפֵּיקִנּוּן מִמִּצְרַיִם תֻּקְפָא
וְרוּמָא דִּילֵיהּ יֵיכְלוּן בֵּית יִשְׂרָאֵל נִכְסֵי עַמְמַיָּא סָנְאֵיהוֹן
וּבְבִזַּת מַלְכֵיהוֹן יִתְפַּנְּקוּן וְאַרְעָתְהוֹן יַחְסְנוּן.&nbsp; <b>כד,ט</b>
יְנוּחַ יִשְׁרֵי בִּתְקוֹף כְּאַרְיָא וּכְלֵיתָא וְלֵית דִּיקִימִנֵּיהּ
בְּרִיכָךְ יְהוֹן בְּרִיכִין וְלִיטָךְ יְהוֹן לִיטִין.&nbsp; <b>כד,י</b> וּתְקֵיף
רֻגְזָא דְּבָלָק בְּבִלְעָם וּשְׁקַפִנּוּן לִידוֹהִי וַאֲמַר בָּלָק לְבִלְעָם
לִמְלָט סָנְאַי קְרֵיתָךְ וְהָא בָּרָכָא מְבָרֵיכְתְּ לְהוֹן דְּנָן תְּלָת
זִמְנִין.&nbsp; <b>כד,יא</b> וּכְעַן אִיזֵיל לָךְ לְאַתְרָךְ אֲמַרִית יַקָּרָא
אֲיַקְּרִנָּךְ וְהָא מַנְעָךְ יְיָ מִן יְקָר.&nbsp; <b>כד,יב</b> וַאֲמַר
בִּלְעָם לְבָלָק:&nbsp; הֲלָא אַף עִם אִזְגַּדָּךְ דִּשְׁלַחְתָּא לְוָתִי
מַלֵּילִית לְמֵימַר.&nbsp; <b>כד,יג</b> אִם יִתֵּין לִי בָלָק מְלֵי בֵיתֵיהּ
כְּסַף וּדְהַב לֵית לִי רְשׁוּ לְמִעְבַּר עַל גְּזֵירַת מֵימְרָא דַּייָ
לְמֶעֱבַד טָבְתָא אוֹ בִשְׁתָּא מֵרְעוּתִי:&nbsp; דִּימַלֵּיל יְיָ יָתֵיהּ אֲמַלֵּיל.&nbsp;
<b>כד,יד</b> וּכְעַן הָאֲנָא אָזֵיל לְעַמִּי אֵיתַא אֶמְלְכִנָּךְ מָא
דְּתַעֲבֵיד וַאֲחַוֵּי לָךְ מָא דְּיַעֲבֵיד עַמָּא הָדֵין לְעַמָּךְ בְּסוֹף
יוֹמַיָּא.&nbsp; <b>כד,טו</b> וּנְטַל מַתְלֵיהּ וַאֲמַר:&nbsp; אֵימַר בִּלְעָם בַּר
בְּעוֹר וְאֵימַר גֻּבְרָא דְּשַׁפִּיר חָזֵי.&nbsp; <b>כד,טז</b> אֵימַר דְּשָׁמַע
מֵימַר מִן קֳדָם אֵל וְיָדַע מַדַּע מִן קֳדָם עִלָּאָה חֵיזוּ מִן קֳדָם
שַׁדַּי חָזֵי שָׁכֵיב וּמִתְגְּלֵי לֵיהּ.&nbsp; <b>כד,יז</b> חֲזֵיתֵיהּ וְלָא כְעַן
סְכֵיתֵיהּ וְלָא אִיתוֹהִי קָרִיב כַּד יְקוּם מַלְכָּא מִיַּעֲקוֹב וְיִתְרַבַּא
מְשִׁיחָא מִיִּשְׂרָאֵל וִיקַטֵּיל רַבְרְבֵי מוֹאָב וְיִשְׁלוֹט בְּכָל בְּנֵי
אֲנָשָׁא.&nbsp; <b>כד,יח</b> וִיהֵי אֱדוֹם יְרֻתָּא וִיהֵי יְרֻתָּא שֵׂעִיר
לְבַעֲלֵי דְּבָבוֹהִי וְיִשְׂרָאֵל יַצְלַח בְּנִכְסִין.&nbsp; <b>כד,יט</b> וְיֵיחוֹת
חַד מִדְּבֵית יַעֲקוֹב וְיוֹבֵיד מְשֵׁיזֵיב מִקִּרְיַת עַמְמַיָּא.&nbsp; <b>כד,כ</b>
וַחֲזָא יָת עֲמָלְקָאָה וּנְטַל מַתְלֵיהּ וַאֲמַר:&nbsp; רֵישׁ קְרָבַיָּא
דְּיִשְׂרָאֵל הֲוָה עֲמָלֵק וְסוֹפֵיהּ לְעָלְמָא יֵיבַד.&nbsp; <b>כד,כא</b> וַחֲזָא
יָת שָׁלְמָאָה וּנְטַל מַתְלֵיהּ וַאֲמַר:&nbsp; תַּקִּיף בֵּית מוֹתְבָךְ וְשַׁו
בִּכְּרָךְ תַּקִּיף מְדוֹרָךְ.&nbsp; <b>כד,כב</b> אֲרֵי אִם יְהֵי לְשֵׁיצָאָה
שָׁלְמָאָה עַד מָא אַתּוּרָאָה יִשְׁבֵּינָךְ.&nbsp; <b>כד,כג</b> וּנְטַל מַתְלֵיהּ
וַאֲמַר:&nbsp; וָי לְחַיָּבַיָּא דְּיֵיחוֹן כַּד יַעֲבֵיד אֱלָהָא יָת
אִלֵּין.&nbsp; <b>כד,כד</b> וְסִיעָן יִצְטָרְחָן מֵרוֹמָאֵי וִיעַנּוֹן
לְאַתּוּר וִישַׁעְבְּדוּן לְעֵבֶר פְּרָת וְאַף אִנּוּן לְעָלְמָא
יֵיבְדוּן.&nbsp; <b>כד,כה</b> וְקָם בִּלְעָם וַאֲזַל וְתָב לְאַתְרֵיהּ וְאַף
בָּלָק אֲזַל לְאוֹרְחֵיהּ.&nbsp; {פ}</p>

<p><b>כה,א</b> וִיתֵיב יִשְׂרָאֵל בְּשִׁטִּין וְשָׁרִי
עַמָּא לְמִטְעֵי בָּתַר בְּנָת מוֹאָב.&nbsp; <b>כה,ב</b> וּקְרַאָה לְעַמָּא
לְדִבְחֵי טָעֲוָתְהוֹן וַאֲכַל עַמָּא וּסְגִידוּ לְטָעֲוָתְהוֹן.&nbsp; <b>כה,ג</b>
וְאִתְחַבַּר יִשְׂרָאֵל לְבַעְלָא פְּעוֹר וּתְקֵיף רֻגְזָא דַּייָ
בְּיִשְׂרָאֵל.&nbsp; <b>כה,ד</b> וַאֲמַר יְיָ לְמֹשֶׁה דְּבַר יָת כָּל רֵישֵׁי
עַמָּא וְדוּן וּקְטוֹל דְּחַיָּב קְטוֹל קֳדָם יְיָ לָקֳבֵיל שִׁמְשָׁא וִיתוּב
תְּקוֹף רֻגְזָא דַּייָ מִיִּשְׂרָאֵל.&nbsp; <b>כה,ה</b> וַאֲמַר מֹשֶׁה
לְדַיָּנֵי יִשְׂרָאֵל:&nbsp; קְטוּלוּ גְבַר גֻּבְרוֹהִי דְּאִתְחַבַּרוּ
לְבַעְלָא פְּעוֹר.&nbsp; <b>כה,ו</b> וְהָא גֻּבְרָא מִבְּנֵי יִשְׂרָאֵל אֲתָא
וְקָרֵיב לְוָת אֲחוֹהִי יָת מִדְיַנֵיתָא לְעֵינֵי מֹשֶׁה וּלְעֵינֵי כָּל
כְּנִשְׁתָּא דִּבְנֵי יִשְׂרָאֵל וְאִנּוּן בָּכַן בִּתְרַע מַשְׁכַּן
זִמְנָא.&nbsp; <b>כה,ז</b> וַחֲזָא פִּינְחָס בַּר אֶלְעָזָר בַּר אַהֲרוֹן
כָּהֲנָא וְקָם מִגּוֹ כְּנִשְׁתָּא וּנְסֵיב רֻמְחָא בִידֵיהּ.&nbsp; <b>כה,ח</b>
וְעָל בָּתַר גֻּבְרָא בַּר יִשְׂרָאֵל לְקֻבְּתָא וּבַזַּע יָת תַּרְוֵיהוֹן יָת
גֻּבְרָא בַּר יִשְׂרָאֵל וְיָת אִתְּתָא בִּמְעַהָא וְאִתְכְּלִי מוֹתָנָא מֵעַל
בְּנֵי יִשְׂרָאֵל.&nbsp; <b>כה,ט</b> וַהֲווֹ דְּמִיתוּ בְּמוֹתָנָא עַסְרִין
וְאַרְבְּעָא אַלְפִין.&nbsp; {פ}</p>

<p><b>כה,י</b> וּמַלֵּיל יְיָ עִם מֹשֶׁה לְמֵימַר.&nbsp;
<b>כה,יא</b> פִּינְחָס בַּר אֶלְעָזָר בַּר אַהֲרוֹן כָּהֲנָא אֲתֵיב יָת
חִמְתִּי מֵעַל בְּנֵי יִשְׂרָאֵל בִּדְקַנִּי יָת קִנְאֲתִי בֵּינֵיהוֹן וְלָא
שֵׁיצִיתִי יָת בְּנֵי יִשְׂרָאֵל בְּקִנְאֲתִי.&nbsp; <b>כה,יב</b> בְּכֵין
אֵימַר:&nbsp; הָאֲנָא גָזַר לֵיהּ יָת קְיָמִי שְׁלָם.&nbsp; <b>כה,יג</b> וּתְהֵי
לֵיהּ וְלִבְנוֹהִי בָּתְרוֹהִי קְיָם כְּהֻנַּת עָלַם חֲלָף דְּקַנִּי קֳדָם
אֱלָהֵיהּ וְכַפַּר עַל בְּנֵי יִשְׂרָאֵל.&nbsp; <b>כה,יד</b> וְשׁוֹם גֻּבְרָא
בַּר יִשְׂרָאֵל קְטִילָא דְּאִתְקְטִיל עִם מִדְיַנֵיתָא זִמְרִי בַּר
סָלוּא:&nbsp; רַב בֵּית בָּא לְבֵית שִׁמְעוֹן.&nbsp; <b>כה,טו</b> וְשׁוֹם
אִתְּתָא דְּאִתְקְטֵילַת מִדְיַנֵיתָא כָּזְבִּי בַת צוּר:&nbsp; רֵישׁ אֻמֵּי
בֵּית אַבָּא בְּמִדְיָן הוּא.&nbsp; {פ}</p>

<p><b>כה,טז</b> וּמַלֵּיל יְיָ עִם מֹשֶׁה
לְמֵימַר.&nbsp; <b>כה,יז</b> אַעֵיק לְמִדְיַנָאֵי וּתְקַטֵּיל יָתְהוֹן.&nbsp; <b>כה,יח</b>
אֲרֵי מְעִיקִין אִנּוּן לְכוֹן בְּנִכְלֵיהוֹן דְּנַכִּילוּ לְכוֹן עַל עֵיסַק
פְּעוֹר וְעַל עֵיסַק כָּזְבִּי בַּת רַבָּא דְּמִדְיָן אֲחָתְהוֹן
דְּאִתְקְטֵילַת בְּיוֹמָא דְּמוֹתָנָא עַל עֵיסַק פְּעוֹר.&nbsp; <b>כו,א</b> וַהֲוָה
בָּתַר מוֹתָנָא&nbsp; {פ}<br>
&nbsp;<br>
וַאֲמַר יְיָ לְמֹשֶׁה וּלְאֶלְעָזָר בַּר אַהֲרוֹן כָּהֲנָא לְמֵימַר.&nbsp; <b>כו,ב</b>
קַבִּילוּ יָת חֻשְׁבַּן כָּל כְּנִשְׁתָּא דִּבְנֵי יִשְׂרָאֵל מִבַּר עַסְרִין
שְׁנִין וּלְעֵילָא לְבֵית אֲבָהָתְהוֹן:&nbsp; כָּל נָפֵיק חֵילָא
בְּיִשְׂרָאֵל.&nbsp; <b>כו,ג</b> וּמַלֵּיל מֹשֶׁה וְאֶלְעָזָר כָּהֲנָא אֲמַרוּ
לְמִמְנֵי יָתְהוֹן בְּמֵישְׁרַיָּא דְּמוֹאָב:&nbsp; עַל יַרְדְּנָא דִּירִיחוֹ
לְמֵימַר.&nbsp; <b>כו,ד</b> מִבַּר עַסְרִין שְׁנִין וּלְעֵילָא כְּמָא דְּפַקֵּיד
יְיָ יָת מֹשֶׁה וּבְנֵי יִשְׂרָאֵל דִּנְפַקוּ מֵאַרְעָא דְּמִצְרָיִם.&nbsp; <b>כו,ה</b>
רְאוּבֵן בֻּכְרָא דְּיִשְׂרָאֵל בְּנֵי רְאוּבֵן חֲנוֹךְ זַרְעִית חֲנוֹךְ
לְפַלּוּא זַרְעִית פַּלּוּא.&nbsp; <b>כו,ו</b> לְחֶצְרוֹן זַרְעִית חֶצְרוֹן לְכַרְמִי
זַרְעִית כַּרְמִי.&nbsp; <b>כו,ז</b> אִלֵּין זַרְעֲיָת רְאוּבֵן וַהֲווֹ
מִנְיָנֵיהוֹן אַרְבְּעִין וּתְלָתָא אַלְפִין וּשְׁבַע מְאָה וּתְלָתִין.&nbsp; <b>כו,ח</b>
וּבְנֵי פַלּוּא אֱלִיאָב.&nbsp; <b>כו,ט</b> וּבְנֵי אֱלִיאָב נְמוּאֵל וְדָתָן
וַאֲבִירָם:&nbsp; הוּא דָתָן וַאֲבִירָם מְעָרְעֵי כְּנִשְׁתָּא
דְּאִתְכְּנִישׁוּ עַל מֹשֶׁה וְעַל אַהֲרוֹן בִּכְנִשְׁתָּא דְּקֹרַח
בְּאִתְכַּנּוֹשֵׁיהוֹן עַל יְיָ.&nbsp; <b>כו,י</b> וּפְתַחַת אַרְעָא יָת פֻּמַּהּ
וּבְלַעַת יָתְהוֹן וְיָת קֹרַח בְּמוֹתָא דִּכְנִשְׁתָּא:&nbsp; כַּד אֲכַלַת
אִישָׁתָא יָת מָאתַן וְחַמְשִׁין גֻּבְרָא וַהֲווֹ לְאָת.&nbsp; <b>כו,יא</b> וּבְנֵי
קֹרַח לָא מִיתוּ.&nbsp; {ס}</p>

<p><b>כו,יב</b> בְּנֵי שִׁמְעוֹן לְזַרְעֲיָתְהוֹן
לִנְמוּאֵל זַרְעִית נְמוּאֵל לְיָמִין זַרְעִית יָמִין לְיָכִין זַרְעִית
יָכִין.&nbsp; <b>כו,יג</b> לְזֶרַח זַרְעִית זֶרַח לְשָׁאוּל זַרְעִית
שָׁאוּל.&nbsp; <b>כו,יד</b> אִלֵּין זַרְעֲיָת שִׁמְעוֹן עַסְרִין וּתְרֵין
אַלְפִין וּמָאתַן.&nbsp; {ס}</p>

<p><b>כו,טו</b> בְּנֵי גָד לְזַרְעֲיָתְהוֹן לִצְפוֹן
זַרְעִית צְפוֹן לְחַגִּי זַרְעִית חַגִּי לְשׁוּנִי זַרְעִית שׁוּנִי.&nbsp; <b>כו,טז</b>
לְאָזְנִי זַרְעִית אָזְנִי לְעֵרִי זַרְעִית עֵרִי.&nbsp; <b>כו,יז</b> לַאֲרוֹד
זַרְעִית אֲרוֹד לְאַרְאֵלִי זַרְעִית אַרְאֵלִי.&nbsp; <b>כו,יח</b> אִלֵּין
זַרְעֲיָת בְּנֵי גָד לְמִנְיָנֵיהוֹן אַרְבְּעִין אַלְפִין וַחֲמֵישׁ
מְאָה.&nbsp; {ס}</p>

<p><b>כו,יט</b> בְּנֵי יְהוּדָה עֵר וְאוֹנָן וּמִית עֵר
וְאוֹנָן בְּאַרְעָא דִּכְנָעַן.&nbsp; <b>כו,כ</b> וַהֲווֹ בְּנֵי יְהוּדָה
לְזַרְעֲיָתְהוֹן לְשֵׁלָה זַרְעִית שֵׁלָה לְפֶרֶץ זַרְעִית פֶּרֶץ לְזֶרַח
זַרְעִית זֶרַח.&nbsp; <b>כו,כא</b> וַהֲווֹ בְּנֵי פֶרֶץ לְחֶצְרוֹן זַרְעִית
חֶצְרוֹן לְחָמוּל זַרְעִית חָמוּל.&nbsp; <b>כו,כב</b> אִלֵּין זַרְעֲיָת
יְהוּדָה לְמִנְיָנֵיהוֹן שִׁבְעִין וְשִׁתָּא אַלְפִין וַחֲמֵישׁ מְאָה.&nbsp;
{ס}</p>

<p><b>כו,כג</b> בְּנֵי יִשָּׂשכָר לְזַרְעֲיָתְהוֹן
תּוֹלָע זַרְעִית תּוֹלָע לְפֻוָה זַרְעִית פֻּוָה.&nbsp; <b>כו,כד</b> לְיָשׁוּב
זַרְעִית יָשׁוּב לְשִׁמְרוֹן זַרְעִית שִׁמְרוֹן.&nbsp; <b>כו,כה</b> אִלֵּין
זַרְעֲיָת יִשָּׂשכָר לְמִנְיָנֵיהוֹן שִׁתִּין וְאַרְבְּעָא אַלְפִין וּתְלָת
מְאָה.&nbsp; {ס}</p>

<p><b>כו,כו</b> בְּנֵי זְבוּלוּן לְזַרְעֲיָתְהוֹן
לְסֶרֶד זַרְעִית סֶרֶד לְאֵילוֹן זַרְעִית אֵילוֹן לְיַחְלְאֵל זַרְעִית
יַחְלְאֵל.&nbsp; <b>כו,כז</b> אִלֵּין זַרְעֲיָת זְבוּלוּן לְמִנְיָנֵיהוֹן
שִׁתִּין אַלְפִין וַחֲמֵישׁ מְאָה.&nbsp; {ס}</p>

<p><b>כו,כח</b> בְּנֵי יוֹסֵף לְזַרְעֲיָתְהוֹן מְנַשֶּׁה
וְאֶפְרָיִם.&nbsp; <b>כו,כט</b> בְּנֵי מְנַשֶּׁה לְמָכִיר זַרְעִית מָכִיר
וּמָכִיר אוֹלֵיד יָת גִּלְעָד לְגִלְעָד זַרְעִית גִּלְעָד.&nbsp; <b>כו,ל</b> אִלֵּין
בְּנֵי גִלְעָד אִיעֶזֶר זַרְעִית אִיעֶזֶר לְחֵלֶק זַרְעִית חֵלֶק.&nbsp; <b>כו,לא</b>
וְאַשְׂרִיאֵל זַרְעִית אַשְׂרִיאֵל וְשֶׁכֶם זַרְעִית שֶׁכֶם.&nbsp; <b>כו,לב</b>
וּשְׁמִידָע זַרְעִית שְׁמִידָע וְחֵפֶר זַרְעִית חֵפֶר.&nbsp; <b>כו,לג</b> וּצְלָפְחָד
בַּר חֵפֶר לָא הֲווֹ לֵיהּ בְּנִין אֱלָהֵין בְּנָן:&nbsp; וְשׁוֹם בְּנָת
צְלָפְחָד מַחְלָה וְנוֹעָה חָגְלָה מִלְכָּה וְתִרְצָה.&nbsp; <b>כו,לד</b> אִלֵּין
זַרְעֲיָת מְנַשֶּׁה וּמִנְיָנֵיהוֹן חַמְשִׁין וּתְרֵין אַלְפִין וּשְׁבַע
מְאָה.&nbsp; {ס}</p>

<p><b>כו,לה</b> אִלֵּין בְּנֵי אֶפְרַיִם
לְזַרְעֲיָתְהוֹן לְשׁוּתֶלַח זַרְעִית שׁוּתֶלַח לְבֶכֶר זַרְעִית בֶּכֶר
לְתַחַן זַרְעִית תַּחַן.&nbsp; <b>כו,לו</b> וְאִלֵּין בְּנֵי שׁוּתָלַח לְעֵרָן
זַרְעִית עֵרָן.&nbsp; <b>כו,לז</b> אִלֵּין זַרְעֲיָת בְּנֵי אֶפְרַיִם
לְמִנְיָנֵיהוֹן תְּלָתִין וּתְרֵין אַלְפִין וַחֲמֵישׁ מְאָה אִלֵּין בְּנֵי
יוֹסֵף לְזַרְעֲיָתְהוֹן.&nbsp; {ס}</p>

<p><b>כו,לח</b> בְּנֵי בִנְיָמִין לְזַרְעֲיָתְהוֹן
לְבֶלַע זַרְעִית בֶּלַע לְאַשְׁבֵּל זַרְעִית אַשְׁבֵּל לַאֲחִירָם זַרְעִית
אֲחִירָם.&nbsp; <b>כו,לט</b> לִשְׁפוּפָם זַרְעִית שְׁפוּפָם לְחוּפָם זַרְעִית
חוּפָם.&nbsp; <b>כו,מ</b> וַהֲווֹ בְּנֵי בֶלַע אַרְדְּ וְנַעֲמָן זַרְעִית
אַרְדְּ לְנַעֲמָן זַרְעִית נַעֲמָן.&nbsp; <b>כו,מא</b> אִלֵּין בְּנֵי
בִנְיָמִין לְזַרְעֲיָתְהוֹן וּמִנְיָנֵיהוֹן אַרְבְּעִין וְחַמְשָׁא אַלְפִין
וְשֵׁית מְאָה.&nbsp; {ס}</p>

<p><b>כו,מב</b> אִלֵּין בְּנֵי דָן לְזַרְעֲיָתְהוֹן
לְשׁוּחָם זַרְעִית שׁוּחָם אִלֵּין זַרְעֲיָת דָּן לְזַרְעֲיָתְהוֹן.&nbsp; <b>כו,מג</b>
כָּל זַרְעֲיָת שׁוּחָם לְמִנְיָנֵיהוֹן שִׁתִּין וְאַרְבְּעָא אַלְפִין
וְאַרְבַּע מְאָה.&nbsp; {ס}</p>

<p><b>כו,מד</b> בְּנֵי אָשֵׁר לְזַרְעֲיָתְהוֹן לְיִמְנָה
זַרְעִית יִמְנָה לְיִשְׁוִי זַרְעִית יִשְׁוִי לִבְרִיעָה זַרְעִית
בְּרִיעָה.&nbsp; <b>כו,מה</b> לִבְנֵי בְרִיעָה לְחֶבֶר זַרְעִית חֶבֶר
לְמַלְכִּיאֵל זַרְעִית מַלְכִּיאֵל.&nbsp; <b>כו,מו</b> וְשׁוֹם בַּת אָשֵׁר
שָׂרַח.&nbsp; <b>כו,מז</b> אִלֵּין זַרְעֲיָת בְּנֵי אָשֵׁר לְמִנְיָנֵיהוֹן
חַמְשִׁין וּתְלָתָא אַלְפִין וְאַרְבַּע מְאָה.&nbsp; {ס}</p>

<p><b>כו,מח</b> בְּנֵי נַפְתָּלִי לְזַרְעֲיָתְהוֹן
לְיַחְצְאֵל זַרְעִית יַחְצְאֵל לְגוּנִי זַרְעִית גּוּנִי.&nbsp; <b>כו,מט</b> לְיֵצֶר
זַרְעִית יֵצֶר לְשִׁלֵּם זַרְעִית שִׁלֵּם.&nbsp; <b>כו,נ</b> אִלֵּין זַרְעֲיָת
נַפְתָּלִי לְזַרְעֲיָתְהוֹן וּמִנְיָנֵיהוֹן אַרְבְּעִין וְחַמְשָׁא אַלְפִין
וְאַרְבַּע מְאָה.&nbsp; <b>כו,נא</b> אִלֵּין מִנְיָנֵי בְנֵי יִשְׂרָאֵל שֵׁית
מְאָה וְחַד אַלְפִין שְׁבַע מְאָה וּתְלָתִין.&nbsp; {פ}</p>

<p><b>כו,נב</b> וּמַלֵּיל יְיָ עִם מֹשֶׁה
לְמֵימַר.&nbsp; <b>כו,נג</b> לְאִלֵּין תִּתְפְּלֵיג אַרְעָא בְּאַחְסָנָא
בְּמִנְיַן שְׁמָהָן.&nbsp; <b>כו,נד</b> לְסַגִּיאֵי תַּסְגּוֹן אַחְסָנַתְהוֹן
וְלִזְעֵירֵי תַּזְעֲרוּן אַחְסָנַתְהוֹן:&nbsp; גְּבַר לְפֹם מִנְיָנוֹהִי
תִּתְיְהֵיב אַחְסָנְתֵיהּ.&nbsp; <b>כו,נה</b> בְּרַם בְּעַדְבָּא תִּתְפְּלֵיג
אַרְעָא:&nbsp; לִשְׁמָהָת שִׁבְטֵי אֲבָהָתְהוֹן יַחְסְנוּן.&nbsp; <b>כו,נו</b> עַל
פֹּם עַדְבָּא תִּתְפְּלֵיג אַחְסָנַתְהוֹן בֵּין סַגִּיאֵי לִזְעֵירֵי.&nbsp; {ס}</p>

<p><b>כו,נז</b> וְאִלֵּין מִנְיָנֵי לֵיוָאֵי
לְזַרְעֲיָתְהוֹן לְגֵרְשׁוֹן זַרְעִית גֵּרְשׁוֹן לִקְהָת זַרְעִית קְהָת
לִמְרָרִי זַרְעִית מְרָרִי.&nbsp; <b>כו,נח</b> אִלֵּין זַרְעֲיָת לֵוִי זַרְעִית
לִבְנִי זַרְעִית חֶבְרוֹן זַרְעִית מַחְלִי זַרְעִית מוּשִׁי זַרְעִית קֹרַח
וּקְהָת אוֹלֵיד יָת עַמְרָם.&nbsp; <b>כו,נט</b> וְשׁוֹם אִתַּת עַמְרָם יוֹכֶבֶד
בַּת לֵוִי דִּילֵידַת יָתַהּ לְלֵוִי בְּמִצְרָיִם וִילֵידַת לְעַמְרָם יָת
אַהֲרוֹן וְיָת מֹשֶׁה וְיָת מִרְיָם אֲחָתְהוֹן.&nbsp; <b>כו,ס</b> וְאִתְיְלֵיד
לְאַהֲרוֹן יָת נָדָב וְיָת אֲבִיהוּא יָת אֶלְעָזָר וְיָת אִיתָמָר.&nbsp; <b>כו,סא</b>
וּמִית נָדָב וַאֲבִיהוּא בְּקָרוֹבֵיהוֹן אִישָׁתָא נֻכְרֵיתָא קֳדָם יְיָ.&nbsp;
<b>כו,סב</b> וַהֲווֹ מִנְיָנֵיהוֹן עַסְרִין וּתְלָתָא אַלְפִין כָּל דְּכוּרָא
מִבַּר יַרְחָא וּלְעֵילָא:&nbsp; אֲרֵי לָא אִתְמְנִיאוּ בְּגוֹ בְּנֵי
יִשְׂרָאֵל אֲרֵי לָא אִתְיְהֵיבַת לְהוֹן אַחְסָנָא בְּגוֹ בְּנֵי
יִשְׂרָאֵל.&nbsp; <b>כו,סג</b> אִלֵּין מִנְיָנֵי מֹשֶׁה וְאֶלְעָזָר כָּהֲנָא
דִּמְנוֹ יָת בְּנֵי יִשְׂרָאֵל בְּמֵישְׁרַיָּא דְּמוֹאָב עַל יַרְדְּנָא
דִּירִיחוֹ.&nbsp; <b>כו,סד</b> וּבְאִלֵּין לָא הֲוָה גְּבַר מִמִּנְיָנֵי מֹשֶׁה
וְאַהֲרוֹן כָּהֲנָא דִּמְנוֹ יָת בְּנֵי יִשְׂרָאֵל בְּמַדְבְּרָא
דְּסִינָי.&nbsp; <b>כו,סה</b> אֲרֵי אֲמַר יְיָ לְהוֹן מְמָת יְמוּתוּן
בְּמַדְבְּרָא וְלָא אִשְׁתְּאַר מִנְּהוֹן אֲנָשׁ אֱלָהֵין כָּלֵב בַּר יְפֻנֶּה
וִיהוֹשׁוּעַ בַּר נוּן.&nbsp; {ס}</p>

<p><b>כז,א</b> וּקְרִיבָא בְּנָת צְלָפְחָד בַּר חֵפֶר
בַּר גִּלְעָד בַּר מָכִיר בַּר מְנַשֶּׁה לְזַרְעֲיָת מְנַשֶּׁה בַּר יוֹסֵף
וְאִלֵּין שְׁמָהָת בְּנָתֵיהּ מַחְלָה נוֹעָה וְחָגְלָה וּמִלְכָּה
וְתִרְצָה.&nbsp; <b>כז,ב</b> וְקָמָא קֳדָם מֹשֶׁה וּקְדָם אֶלְעָזָר כָּהֲנָא
וּקְדָם רַבְרְבַיָּא וְכָל כְּנִשְׁתָּא בִּתְרַע מַשְׁכַּן זִמְנָא
לְמֵימַר.&nbsp; <b>כז,ג</b> אֲבוּנָא מִית בְּמַדְבְּרָא וְהוּא לָא הֲוָה בְּגוֹ
כְּנִשְׁתָּא דְּאִזְדָּמַנוּ עַל יְיָ בִּכְנִשְׁתָּא דְּקֹרַח:&nbsp; אֲרֵי
בְּחוֹבֵיהּ מִית וּבְנִין לָא הֲווֹ לֵיהּ.&nbsp; <b>כז,ד</b> לְמָא יִתְמְנַע
שְׁמָא דַּאֲבוּנָא מִגּוֹ זַרְעִיתֵיהּ אֲרֵי לֵית לֵיהּ בַּר הַב לַנָא
אַחְסָנָא בְּגוֹ אֲחֵי אֲבוּנָא.&nbsp; <b>כז,ה</b> וְקָרֵיב מֹשֶׁה יָת
דִּינְהוֹן לִקְדָם יְיָ.&nbsp; {פ}</p>

<p><b>כז,ו</b> וַאֲמַר יְיָ לְמֹשֶׁה לְמֵימַר.&nbsp; <b>כז,ז</b>
יָאוּת בְּנָת צְלָפְחָד מְמַלְּלָן מִתָּן תִּתֵּין לְהוֹן אֲחֻדַּת אַחְסָנָא
בְּגוֹ אֲחֵי אֲבוּהוֹן וְתַעְבַּר יָת אַחְסָנַת אֲבוּהוֹן לְהוֹן.&nbsp; <b>כז,ח</b>
וְעִם בְּנֵי יִשְׂרָאֵל תְּמַלֵּיל לְמֵימַר:&nbsp; גְּבַר אֲרֵי יְמוּת וּבַר
לֵית לֵיהּ וְתַעְבְּרוּן יָת אַחְסָנְתֵיהּ לִבְרַתֵּיהּ.&nbsp; <b>כז,ט</b> וְאִם
לֵית לֵיהּ בְּרַתָּא וְתִתְּנוּן יָת אַחְסָנְתֵיהּ לַאֲחוֹהִי.&nbsp; <b>כז,י</b>
וְאִם לֵית לֵיהּ אַחִין וְתִתְּנוּן יָת אַחְסָנְתֵיהּ לַאֲחֵי אֲבוּהִי.&nbsp; <b>כז,יא</b>
וְאִם לֵית אַחִין לַאֲבוּהִי וְתִתְּנוּן יָת אַחְסָנְתֵיהּ לְקָרִיבֵיהּ
דְּקָרִיב לֵיהּ מִזַּרְעִיתֵיהּ וְיֵירַת יָתַהּ וּתְהֵי לִבְנֵי יִשְׂרָאֵל
לִגְזֵירַת דִּין כְּמָא דְּפַקֵּיד יְיָ יָת מֹשֶׁה.&nbsp; {פ}</p>

<p><b>כז,יב</b> וַאֲמַר יְיָ לְמֹשֶׁה סַק לְטוּרָא דְּעִבְרָאֵי
הָדֵין וַחְזִי יָת אַרְעָא דִּיהַבִית לִבְנֵי יִשְׂרָאֵל.&nbsp; <b>כז,יג</b> וְתִחְזֵי
יָתַהּ וְתִתְכְּנֵישׁ לְעַמָּךְ אַף אַתְּ כְּמָא דְּאִתְכְּנֵישׁ אַהֲרוֹן אֲחוּךְ.&nbsp;
<b>כז,יד</b> כְּמָא דְּסָרֵיבְתּוּן עַל מֵימְרִי בְּמַדְבְּרָא דְּצִין
בְּמַצּוּת כְּנִשְׁתָּא לְקַדָּשׁוּתִי בְּמַיָּא לְעֵינֵיהוֹן:&nbsp; אִנּוּן
מֵי מַצּוּת רְקַם מַדְבְּרָא דְּצִין.&nbsp; {ס}</p>

<p><b>כז,טו</b> וּמַלֵּיל מֹשֶׁה קֳדָם יְיָ
לְמֵימַר.&nbsp; <b>כז,טז</b> יְמַנֵּי יְיָ אֱלָהּ רוּחַיָּא לְכָל בִּסְרָא
גֻּבְרָא עַל כְּנִשְׁתָּא.&nbsp; <b>כז,יז</b> דְּיִפּוֹק קֳדָמֵיהוֹן
וּדְיֵיעוֹל קֳדָמֵיהוֹן וּדְיַפֵּיקִנּוּן וּדְיַעֵילִנּוּן וְלָא תְהֵי
כְּנִשְׁתָּא דַּייָ כְּעָנָא דְּלֵית לְהוֹן רָעֵי.&nbsp; <b>כז,יח</b> וַאֲמַר
יְיָ לְמֹשֶׁה סַב לָךְ יָת יְהוֹשׁוּעַ בַּר נוּן גְּבַר דְּרוּחַ נְבוּאָה
בֵּיהּ וְתִסְמוֹךְ יָת יְדָךְ עֲלוֹהִי.&nbsp; <b>כז,יט</b> וּתְקִים יָתֵיהּ
קֳדָם אֶלְעָזָר כָּהֲנָא וּקְדָם כָּל כְּנִשְׁתָּא וּתְפַקֵּיד יָתֵיהּ
לְעֵינֵיהוֹן.&nbsp; <b>כז,כ</b> וְתִתֵּין מִזִּיוָךְ עֲלוֹהִי בְּדִיל
דִּיקַבְּלוּן מִנֵּיהּ כָּל כְּנִשְׁתָּא דִּבְנֵי יִשְׂרָאֵל.&nbsp; <b>כז,כא</b>
וּקְדָם אֶלְעָזָר כָּהֲנָא יְקוּם וְיִשְׁאַל לֵיהּ בְּדִין אוּרַיָּא קֳדָם
יְיָ:&nbsp; עַל מֵימְרֵיהּ יְהוֹן נָפְקִין וְעַל מֵימְרֵיהּ יְהוֹן עָלִין הוּא
וְכָל בְּנֵי יִשְׂרָאֵל עִמֵּיהּ וְכָל כְּנִשְׁתָּא.&nbsp; <b>כז,כב</b> וַעֲבַד
מֹשֶׁה כְּמָא דְּפַקֵּיד יְיָ יָתֵיהּ וּדְבַר יָת יְהוֹשׁוּעַ וַאֲקִימֵיהּ
קֳדָם אֶלְעָזָר כָּהֲנָא וּקְדָם כָּל כְּנִשְׁתָּא.&nbsp; <b>כז,כג</b> וּסְמַךְ
יָת יְדוֹהִי עֲלוֹהִי וּפַקְּדֵיהּ כְּמָא דְּמַלֵּיל יְיָ בִּידָא
דְּמֹשֶׁה.&nbsp; {פ}</p>

<p><b>כח,א</b> וּמַלֵּיל יְיָ עִם מֹשֶׁה לְמֵימַר.&nbsp;
<b>כח,ב</b> פַּקֵּיד יָת בְּנֵי יִשְׂרָאֵל וְתֵימַר לְהוֹן:&nbsp; יָת
קֻרְבָּנִי לְחֵים סִדּוּר לְקֻרְבָּנַי לְאִתְקַבָּלָא בְּרַעֲוָא תִּטְּרוּן
לְקָרָבָא קֳדָמַי בְּזִמְנֵיהּ.&nbsp; <b>כח,ג</b> וְתֵימַר לְהוֹן דֵּין
קֻרְבָּנָא דִּתְקָרְבוּן קֳדָם יְיָ:&nbsp; אִמְּרִין בְּנֵי שְׁנָא שַׁלְמִין
תְּרֵין לְיוֹמָא עֲלָתָא תְּדִירָא.&nbsp; <b>כח,ד</b> יָת אִמְּרָא חַד תַּעֲבֵיד
בְּצַפְרָא וְיָת אִמְּרָא תִּנְיָנָא תַּעֲבֵיד בֵּין שִׁמְשַׁיָּא.&nbsp; <b>כח,ה</b>
וְחַד מִן עַסְרָא בִּתְלָת סְאִין סֻלְתָּא לְמִנְחָתָא דְּפִילָא בִּמְשַׁח
כָּתִישָׁא רַבְעוּת הִינָא.&nbsp; <b>כח,ו</b> עֲלַת תְּדִירָא דְּאִתְעֲבֵידַת
בְּטוּרָא דְּסִינַי לְאִתְקַבָּלָא בְּרַעֲוָא קֻרְבָּנָא קֳדָם יְיָ.&nbsp; <b>כח,ז</b>
וְנִסְכֵּיהּ רַבְעוּת הִינָא לְאִמְּרָא חַד בְּקֻדְשָׁא יִתְנַסַּךְ נִסּוּךְ
דַּחֲמַר עַתִּיק קֳדָם יְיָ.&nbsp; <b>כח,ח</b> וְיָת אִמְּרָא תִּנְיָנָא
תַּעֲבֵיד בֵּין שִׁמְשַׁיָּא:&nbsp; כְּמִנְחַת צַפְרָא וּכְנִסְכֵּיהּ תַּעֲבֵיד
קֻרְבַּן דְּמִתְקַבַּל בְּרַעֲוָא קֳדָם יְיָ.&nbsp; {פ}</p>

<p><b>כח,ט</b> וּבְיוֹמָא דְּשַׁבְּתָא תְּרֵין אִמְּרִין
בְּנֵי שְׁנָא שַׁלְמִיןִ וּתְרֵין עֶסְרוֹנִין סֻלְתָּא מִנְחָתָא דְּפִילָא בִּמְשַׁח
וְנִסְכֵּיהּ.&nbsp; <b>כח,י</b> עֲלַת שַׁבָּא תִּתְעֲבֵיד בְּשַׁבָּא עַל עֲלַת
תְּדִירָא וְנִסְכַּהּ.&nbsp; {פ}</p>

<p><b>כח,יא</b> וּבְרֵישֵׁי יַרְחֵיכוֹן תְּקָרְבוּן
עֲלָתָא קֳדָם יְיָ:&nbsp; תּוֹרֵי בְּנֵי תּוֹרֵי תְּרֵין וּדְכַר חַד אִמְּרִין
בְּנֵי שְׁנָא שִׁבְעָא שַׁלְמִין.&nbsp; <b>כח,יב</b> וּתְלָתָא עֶסְרוֹנִין
סֻלְתָּא מִנְחָתָא דְּפִילָא בִּמְשַׁח לְתוֹרָא חַד וּתְרֵין עֶסְרוֹנִין
סֻלְתָּא מִנְחָתָא דְּפִילָא בִּמְשַׁח לְדִכְרָא חַד.&nbsp; <b>כח,יג</b> וְעֶסְרוֹנָא
עֶסְרוֹנָא סֻלְתָּא מִנְחָתָא דְּפִילָא בִּמְשַׁח לְאִמְּרָא חַד עֲלָתָא
לְאִתְקַבָּלָא בְּרַעֲוָא קֻרְבָּנָא קֳדָם יְיָ.&nbsp; <b>כח,יד</b> וְנִסְכֵּיהוֹן
פַּלְגוּת הִינָא יְהֵי לְתוֹרָא וְתַלְתוּת הִינָא לְדִכְרָא וְרַבְעוּת הִינָא לְאִמְּרָא
חַמְרָא:&nbsp; דָּא עֲלַת רֵישׁ יַרְחָא בְּאִתְחַדָּתוּתֵיהּ כֵּין לְכָל רֵישֵׁי
יַרְחֵי שַׁתָּא.&nbsp; <b>כח,טו</b> וּצְפִיר בַּר עִזִּין חַד לְחַטָּתָא קֳדָם
יְיָ עַל עֲלַת תְּדִירָא יִתְעֲבֵיד וְנִסְכֵּיהּ.&nbsp; {ס}</p>

<p><b>כח,טז</b> וּבְיַרְחָא קַדְמָאָה בְּאַרְבְּעַת
עַסְרָא יוֹמָא לְיַרְחָא:&nbsp; פִּסְחָא קֳדָם יְיָ.&nbsp; <b>כח,יז</b> וּבַחֲמֵישְׁתְּ
עַסְרָא יוֹמָא לְיַרְחָא הָדֵין חַגָּא:&nbsp; שִׁבְעָא יוֹמִין פַּטִּירָא
יִתְאֲכִיל.&nbsp; <b>כח,יח</b> בְּיוֹמָא קַדְמָאָה מְעָרַע קַדִּישׁ:&nbsp; כָּל
עֲבִידַת פֻּלְחַן לָא תַעְבְּדוּן.&nbsp; <b>כח,יט</b> וּתְקָרְבוּן קֻרְבָּנָא
עֲלָתָא קֳדָם יְיָ תּוֹרֵי בְּנֵי תוֹרֵי תְּרֵין וּדְכַר חַד וְשִׁבְעָא
אִמְּרִין בְּנֵי שְׁנָא שַׁלְמִין יְהוֹן לְכוֹן.&nbsp; <b>כח,כ</b> וּמִנְחָתְהוֹן
סֻלְתָּא דְּפִילָא בִּמְשַׁח:&nbsp; תְּלָתָא עֶסְרוֹנִין לְתוֹרָא וּתְרֵין
עֶסְרוֹנִין לְדִכְרָא תַּעְבְּדוּן.&nbsp; <b>כח,כא</b> עֶסְרוֹנָא עֶסְרוֹנָא
תַּעֲבֵיד לְאִמְּרָא חַד כֵּין לְשִׁבְעָא אִמְּרִין.&nbsp; <b>כח,כב</b> וּצְפִירָא
דְּחַטָּתָא חַד לְכַפָּרָא עֲלֵיכוֹן.&nbsp; <b>כח,כג</b> בָּר מֵעֲלַת צַפְרָא
דְּהִיא עֲלַת תְּדִירָא תַּעְבְּדוּן יָת אִלֵּין.&nbsp; <b>כח,כד</b> כְּאִלֵּין
תַּעְבְּדוּן לְיוֹמָא שִׁבְעָא יוֹמִין לְחֵים קֻרְבַּן דְּמִתְקַבַּל בְּרַעֲוָא
קֳדָם יְיָ עַל עֲלַת תְּדִירָא יִתְעֲבֵיד וְנִסְכֵּיהּ.&nbsp; <b>כח,כה</b> וּבְיוֹמָא
שְׁבִיעָאָה מְעָרַע קַדִּישׁ יְהֵי לְכוֹן:&nbsp; כָּל עֲבִידַת פֻּלְחָן לָא תַעְבְּדוּן.&nbsp;
{ס}</p>

<p><b>כח,כו</b> וּבְיוֹמָא דְּבִכּוּרַיָּא
בְּקָרוֹבֵיכוֹן מִנְחָתָא חֲדַתָּא קֳדָם יְיָ בְּעַצְרָתְכוֹן:&nbsp; מְעָרַע
קַדִּישׁ יְהֵי לְכוֹן כָּל עֲבִידַת פֻּלְחַן לָא תַעְבְּדוּן.&nbsp; <b>כח,כז</b>
וּתְקָרְבוּן עֲלָתָא לְאִתְקַבָּלָא בְּרַעֲוָא קֳדָם יְיָ תּוֹרֵי בְּנֵי
תּוֹרֵי תְּרֵין דְּכַר חַד שִׁבְעָא אִמְּרִין בְּנֵי שְׁנָא.&nbsp; <b>כח,כח</b>
וּמִנְחָתְהוֹן סֻלְתָּא דְּפִילָא בִּמְשַׁח:&nbsp; תְּלָתָא עֶסְרוֹנִין
לְתוֹרָא חַד תְּרֵין עֶסְרוֹנִין לְדִכְרָא חַד.&nbsp; <b>כח,כט</b> עֶסְרוֹנָא
עֶסְרוֹנָא לְאִמְּרָא חַד כֵּין לְשִׁבְעָא אִמְּרִין.&nbsp; <b>כח,ל</b> צְפִיר
בַּר עִזִּין חַד לְכַפָּרָא עֲלֵיכוֹן.&nbsp; <b>כח,לא</b> בָּר מֵעֲלַת
תְּדִירָא וּמִנְחָתֵיהּ תַּעְבְּדוּן שַׁלְמִין יְהוֹן לְכוֹן
וְנִסְכֵּיהוֹן.&nbsp; {פ}</p>

<p><b>כט,א</b> וּבְיַרְחָא שְׁבִיעָאָה בְּחַד לְיַרְחָא
מְעָרַע קַדִּישׁ יְהֵי לְכוֹן כָּל עֲבִידַת פֻּלְחַן לָא תַעְבְּדוּן:&nbsp;
יוֹם יַבָּבָא יְהֵי לְכוֹן.&nbsp; <b>כט,ב</b> וְתַעְבְּדוּן עֲלָתָא
לְאִתְקַבָּלָא בְּרַעֲוָא קֳדָם יְיָ תּוֹר בַּר תּוֹרֵי חַד דְּכַר חַד
אִמְּרִין בְּנֵי שְׁנָא שִׁבְעָא שַׁלְמִין.&nbsp; <b>כט,ג</b> וּמִנְחָתְהוֹן
סֻלְתָּא דְּפִילָא בִּמְשַׁח:&nbsp; תְּלָתָא עֶסְרוֹנִין לְתוֹרָא תְּרֵין
עֶסְרוֹנִין לְדִכְרָא.&nbsp; <b>כט,ד</b> וְעֶסְרוֹנָא חַד לְאִמְּרָא חַד כֵּין
לְשִׁבְעָא אִמְּרִין.&nbsp; <b>כט,ה</b> וּצְפִיר בַּר עִזִּין חַד חַטָּתָא
לְכַפָּרָא עֲלֵיכוֹן.&nbsp; <b>כט,ו</b> בָּר מֵעֲלַת יַרְחָא וּמִנְחָתַהּ
וַעֲלַת תְּדִירָא וּמִנְחָתַהּ וְנִסְכֵּיהוֹן כְּדַחְזֵי לְהוֹן:&nbsp;
לְאִתְקַבָּלָא בְּרַעֲוָא קֻרְבָּנָא קֳדָם יְיָ.&nbsp; {ס}</p>

<p><b>כט,ז</b> וּבְעַסְרָא לְיַרְחָא שְׁבִיעָאָה הָדֵין
מְעָרַע קַדִּישׁ יְהֵי לְכוֹן וּתְעַנּוֹן יָת נַפְשָׁתְכוֹן כָּל עֲבִידָא לָא
תַעְבְּדוּן.&nbsp; <b>כט,ח</b> וּתְקָרְבוּן עֲלָתָא קֳדָם יְיָ לְאִתְקַבָּלָא
בְּרַעֲוָא תּוֹר בַּר תּוֹרֵי חַד דְּכַר חַד אִמְּרִין בְּנֵי שְׁנָא שִׁבְעָא
שַׁלְמִין יְהוֹן לְכוֹן.&nbsp; <b>כט,ט</b> וּמִנְחָתְהוֹן סֻלְתָּא דְּפִילָא
בִּמְשַׁח:&nbsp; תְּלָתָא עֶסְרוֹנִין לְתוֹרָא תְּרֵין עֶסְרוֹנִין לְדִכְרָא
חַד.&nbsp; <b>כט,י</b> עֶסְרוֹנָא עֶסְרוֹנָא לְאִמְּרָא חַד כֵּין לְשִׁבְעָא
אִמְּרִין.&nbsp; <b>כט,יא</b> צְפִיר בַּר עִזִּין חַד חַטָּתָא בָּר מֵחַטַּת
כִּפּוּרַיָּא וַעֲלַת תְּדִירָא וּמִנְחָתַהּ וְנִסְכֵּיהוֹן.&nbsp; {ס}</p>

<p><b>כט,יב</b> וּבַחֲמֵישְׁתְּ עַסְרָא יוֹמָא לְיַרְחָא
שְׁבִיעָאָה מְעָרַע קַדִּישׁ יְהֵי לְכוֹן כָּל עֲבִידַת פֻּלְחַן לָא
תַעְבְּדוּן וְתֵיחֲגוּן חַגָּא קֳדָם יְיָ שִׁבְעָא יוֹמִין.&nbsp; <b>כט,יג</b>
וּתְקָרְבוּן עֲלָתָא קֻרְבַּן דְּמִתְקַבַּל בְּרַעֲוָא קֳדָם יְיָ תּוֹרֵי
בְּנֵי תּוֹרֵי תְּלָת עֲסַר דִּכְרִין תְּרֵין אִמְּרִין בְּנֵי שְׁנָא
אַרְבְּעַת עֲסַר שַׁלְמִין יְהוֹן.&nbsp; <b>כט,יד</b> וּמִנְחָתְהוֹן סֻלְתָּא
דְּפִילָא בִּמְשַׁח:&nbsp; תְּלָתָא עֶסְרוֹנִין לְתוֹרָא חַד לִתְלָת עֲסַר
תּוֹרִין תְּרֵין עֶסְרוֹנִין לְדִכְרָא חַד לִתְרֵין דִּכְרִין.&nbsp; <b>כט,טו</b>
וְעֶסְרוֹנָא עֶסְרוֹנָא לְאִמְּרָא חַד כֵּין לְאַרְבְּעַת עֲסַר
אִמְּרִין.&nbsp; <b>כט,טז</b> וּצְפִיר בַּר עִזִּין חַד חַטָּתָא בָּר מֵעֲלַת
תְּדִירָא מִנְחָתַהּ וְנִסְכַּהּ.&nbsp; {ס}</p>

<p><b>כט,יז</b> וּבְיוֹמָא תִּנְיָנָא תּוֹרֵי בְּנֵי
תּוֹרֵי תְּרֵי עֲסַר דִּכְרִין תְּרֵין אִמְּרִין בְּנֵי שְׁנָא אַרְבְּעַת
עֲסַר שַׁלְמִין.&nbsp; <b>כט,יח</b> וּמִנְחָתְהוֹן וְנִסְכֵּיהוֹן לְתוֹרֵי
לְדִכְרֵי וּלְאִמְּרֵי בְּמִנְיָנֵיהוֹן כְּדַחְזֵי.&nbsp; <b>כט,יט</b> וּצְפִיר
בַּר עִזִּין חַד חַטָּתָא בָּר מֵעֲלַת תְּדִירָא וּמִנְחָתַהּ
וְנִסְכֵּיהוֹן.&nbsp; {ס}</p>

<p><b>כט,כ</b> וּבְיוֹמָא תְּלִיתָאָה תּוֹרֵי חַד עֲסַר
דִּכְרִין תְּרֵין אִמְּרִין בְּנֵי שְׁנָא אַרְבְּעַת עֲסַר שַׁלְמִין.&nbsp; <b>כט,כא</b>
וּמִנְחָתְהוֹן וְנִסְכֵּיהוֹן לְתוֹרֵי לְדִכְרֵי וּלְאִמְּרֵי בְּמִנְיָנֵיהוֹן
כְּדַחְזֵי.&nbsp; <b>כט,כב</b> וּצְפִירָא דְּחַטָּתָא חַד בָּר מֵעֲלַת
תְּדִירָא וּמִנְחָתַהּ וְנִסְכַּהּ.&nbsp; {ס}</p>

<p><b>כט,כג</b> וּבְיוֹמָא רְבִיעָאָה תּוֹרֵי עַסְרָא
דִּכְרִין תְּרֵין אִמְּרִין בְּנֵי שְׁנָא אַרְבְּעַת עֲסַר שַׁלְמִין.&nbsp; <b>כט,כד</b>
מִנְחָתְהוֹן וְנִסְכֵּיהוֹן לְתוֹרֵי לְדִכְרֵי וּלְאִמְּרֵי בְּמִנְיָנֵיהוֹן
כְּדַחְזֵי.&nbsp; <b>כט,כה</b> וּצְפִיר בַּר עִזִּין חַד חַטָּתָא בָּר מֵעֲלַת
תְּדִירָא מִנְחָתַהּ וְנִסְכַּהּ.&nbsp; {ס}</p>

<p><b>כט,כו</b> וּבְיוֹמָא חֲמִישָׁאָה תּוֹרֵי תִּשְׁעָא
דִּכְרִין תְּרֵין אִמְּרִין בְּנֵי שְׁנָא אַרְבְּעַת עֲסַר שַׁלְמִין.&nbsp; <b>כט,כז</b>
וּמִנְחָתְהוֹן וְנִסְכֵּיהוֹן לְתוֹרֵי לְדִכְרֵי וּלְאִמְּרֵי בְּמִנְיָנֵיהוֹן
כְּדַחְזֵי.&nbsp; <b>כט,כח</b> וּצְפִירָא דְּחַטָּתָא חַד בָּר מֵעֲלַת
תְּדִירָא וּמִנְחָתַהּ וְנִסְכַּהּ.&nbsp; {ס}</p>

<p><b>כט,כט</b> וּבְיוֹמָא שְׁתִיתָאָה תּוֹרֵי
תְּמָנְיָא דִּכְרִין תְּרֵין אִמְּרִין בְּנֵי שְׁנָא אַרְבְּעַת עֲסַר
שַׁלְמִין.&nbsp; <b>כט,ל</b> וּמִנְחָתְהוֹן וְנִסְכֵּיהוֹן לְתוֹרֵי לְדִכְרֵי
וּלְאִמְּרֵי בְּמִנְיָנֵיהוֹן כְּדַחְזֵי.&nbsp; <b>כט,לא</b> וּצְפִירָא
דְּחַטָּתָא חַד בָּר מֵעֲלַת תְּדִירָא מִנְחָתַהּ וְנִסְכַּהָא.&nbsp; {ס}</p>

<p><b>כט,לב</b> וּבְיוֹמָא שְׁבִיעָאָה תּוֹרֵי שִׁבְעָא
דִּכְרִין תְּרֵין אִמְּרִין בְּנֵי שְׁנָא אַרְבְּעַת עֲסַר שַׁלְמִין.&nbsp; <b>כט,לג</b>
וּמִנְחָתְהוֹן וְנִסְכֵּיהוֹן לְתוֹרֵי לְדִכְרֵי וּלְאִמְּרֵי בְּמִנְיָנֵיהוֹן
כְּדַחְזֵי לְהוֹן.&nbsp; <b>כט,לד</b> וּצְפִירָא דְּחַטָּתָא חַד בַּר מֵעֲלַת
תְּדִירָא מִנְחָתַהּ וְנִסְכַּהּ.&nbsp; {ס}</p>

<p><b>כט,לה</b> בְּיוֹמָא תְּמִינָאָה כְּנִישִׁין
תְּהוֹן לְכוֹן:&nbsp; כָּל עֲבִידַת פֻּלְחַן לָא תַעְבְּדוּן.&nbsp; <b>כט,לו</b>
וּתְקָרְבוּן עֲלָתָא קֻרְבַּן דְּמִתְקַבַּל בְּרַעֲוָא קֳדָם יְיָ תּוֹר חַד
דְּכַר חַד אִמְּרִין בְּנֵי שְׁנָא שִׁבְעָא שַׁלְמִין.&nbsp; <b>כט,לז</b> מִנְחָתְהוֹן
וְנִסְכֵּיהוֹן לְתוֹרָא לְדִכְרָא וּלְאִמְּרֵי בְּמִנְיָנֵיהוֹן כְּדַחְזֵי.&nbsp;
<b>כט,לח</b> וּצְפִירָא דְּחַטָּתָא חַד בָּר מֵעֲלַת תְּדִירָא וּמִנְחָתַהּ
וְנִסְכַּהּ.&nbsp; <b>כט,לט</b> אִלֵּין תַּעְבְּדוּן קֳדָם יְיָ בְּמוֹעֲדֵיכוֹן
בָּר מִנִּדְרֵיכוֹן וְנִדְבָתְכוֹן לַעֲלָוָתְכוֹן וּלְמִנְחָוָתְכוֹן וּלְנִסְכֵּיכוֹן
וּלְנִכְסַת קֻדְשֵׁיכוֹן.&nbsp; <b>ל,א</b> וַאֲמַר מֹשֶׁה לִבְנֵי יִשְׂרָאֵל
כְּכֹל דְּפַקֵּיד יְיָ יָת מֹשֶׁה.&nbsp; {פ}</p>

<p><b>ל,ב</b> וּמַלֵּיל מֹשֶׁה עִם רֵישֵׁי שִׁבְטַיָּא
לִבְנֵי יִשְׂרָאֵל לְמֵימַר:&nbsp; דֵּין פִּתְגָמָא דְּפַקֵּיד יְיָ.&nbsp; <b>ל,ג</b>
גְּבַר אֲרֵי יִדַּר נְדַר קֳדָם יְיָ אוֹ יְקַיֵּים קְיָם לְמֵיסַר אִסָּר עַל
נַפְשֵׁיהּ לָא יְבַטֵּיל פִּתְגָמֵיהּ:&nbsp; כְּכָל דְּיִפּוֹק מִפֻּמֵּיהּ
יַעֲבֵיד.&nbsp; <b>ל,ד</b> וְאִתְּתָא אֲרֵי תִדַּר נְדַר קֳדָם יְיָ וְתֵיסַר
אִסָּר בְּבֵית אֲבוּהָא בְּרַבְיוּתַהּ.&nbsp; <b>ל,ה</b> וְיִשְׁמַע אֲבוּהָא
יָת נִדְרַהּ וַאֲסָרַהּ דַּאֲסַרַת עַל נַפְשַׁהּ וְיִשְׁתּוֹק לַהּ אֲבוּהָא
וִיקוּמוּן כָּל נִדְרַהָא וְכָל אֲסָרֵי דַּאֲסַרַת עַל נַפְשַׁהּ
יְקוּמוּן.&nbsp; <b>ל,ו</b> וְאִם אַעְדִּי אֲבוּהָא יָתְהוֹן בְּיוֹמָא
דִּשְׁמַע כָּל נִדְרַהָא וַאֲסָרַהָא דַּאֲסַרַת עַל נַפְשַׁהּ לָא יְקוּמוּן
וּמִן קֳדָם יְיָ יִשְׁתְּבֵיק לַהּ אֲרֵי אַעְדִּי אֲבוּהָא יָתְהוֹן.&nbsp; <b>ל,ז</b>
וְאִם מִהְוָה תִהְוֵי לִגְבַר וְנִדְרַהָא עֲלַהּ אוֹ פֵירוּשׁ סִפְוָתַהָא
דַּאֲסַרַת עַל נַפְשַׁהּ.&nbsp; <b>ל,ח</b> וְיִשְׁמַע בַּעְלַהּ בְּיוֹמָא
דִּשְׁמַע וְיִשְׁתּוֹק לַהּ:&nbsp; וִיקוּמוּן נִדְרַהָא וַאֲסָרַהָא דַּאֲסַרַת
עַל נַפְשַׁהּ יְקוּמוּן.&nbsp; <b>ל,ט</b> וְאִם בְּיוֹמָא דִּשְׁמַע בַּעְלַהּ
אַעְדִּי יָתְהוֹן וּבַטֵּיל יָת נִדְרַהּ דַּעֲלַהּ וְיָת פֵּירוּשׁ סִפְוָתַהָא
דַּאֲסַרַת עַל נַפְשַׁהּ וּמִן קֳדָם יְיָ יִשְׁתְּבֵיק לַהּ.&nbsp; <b>ל,י</b> וּנְדַר
אַרְמְלָא וּמְתָרְכָא כֹּל דַּאֲסַרַת עַל נַפְשַׁהּ קַיָּם עֲלַהּ.&nbsp; <b>ל,יא</b>
וְאִם בֵּית בַּעְלַהּ נְדַרַת אוֹ אֲסַרַת אִסָּר עַל נַפְשַׁהּ
בְּקִיּוּם.&nbsp; <b>ל,יב</b> וְיִשְׁמַע בַּעְלַהּ וְיִשְׁתּוֹק לַהּ לָא
אַעְדִּי יָתְהוֹן וִיקוּמוּן כָּל נִדְרַהָא וְכָל אֲסָרֵי דַּאֲסַרַת עַל
נַפְשַׁהּ יְקוּמוּן.&nbsp; <b>ל,יג</b> וְאִם בַּטָּלָא יְבַטֵּיל יָתְהוֹן
בַּעְלַהּ בְּיוֹמָא דִּשְׁמַע כָּל אַפָּקוּת סִפְוָתַהָא לְנִדְרַהָא וּלְאִסַּר
נַפְשַׁהּ לָא יְקוּמוּן:&nbsp; בַּעְלַהּ בְּטֵילִנּוּן וּמִן קֳדָם יְיָ
יִשְׁתְּבֵיק לַהּ.&nbsp; <b>ל,יד</b> כָּל נְדַר וְכָל קִיּוּמַת אִסָּר לְסַגָּפָא
נְפַשׁ בַּעְלַהּ יְקַיֵּימִנּוּן וּבַעְלַהּ יְבַטֵּילִנּוּן.&nbsp; <b>ל,טו</b> וְאִם
מִשְׁתָּק יִשְׁתּוֹק לַהּ בַּעְלַהּ מִיּוֹם לְיוֹם וִיקַיֵּים יָת כָּל
נִדְרַהָא אוֹ יָת כָּל אֲסָרַהָא דַּעֲלַהּ קַיֵּים יָתְהוֹן אֲרֵי שְׁתֵיק לַהּ
בְּיוֹמָא דִּשְׁמַע.&nbsp; <b>ל,טז</b> וְאִם בַּטָּלָא יְבַטֵּיל יָתְהוֹן
בָּתַר דִּשְׁמַע וִיקַבֵּיל יָת חוֹבַהּ.&nbsp; <b>ל,יז</b> אִלֵּין קְיָמַיָּא
דְּפַקֵּיד יְיָ יָת מֹשֶׁה בֵּין גֻּבְרָא לְאִתְּתֵיהּ בֵּין אַבָּא
לִבְרַתֵּיהּ בְּרַבְיוּתַהּ בֵּית אֲבוּהָא.&nbsp; {פ}</p>

<p><b>לא,א</b> וּמַלֵּיל יְיָ עִם מֹשֶׁה לְמֵימַר.&nbsp;
<b>לא,ב</b> אִתְפְּרַע פֻּרְעָנוּת בְּנֵי יִשְׂרָאֵל מִן מִדְיַנָאֵי בָּתַר
כֵּין תִּתְכְּנֵישׁ לְעַמָּךְ.&nbsp; <b>לא,ג</b> וּמַלֵּיל מֹשֶׁה עִם עַמָּא
לְמֵימַר זָרִיזוּ מִנְּכוֹן גֻּבְרִין לְחֵילָא וִיהוֹן עַל מִדְיָן לְמִתַּן
פֻּרְעָנוּת דִּין עַמֵּיהּ דַּייָ בְּמִדְיָן.&nbsp; <b>לא,ד</b> אַלְפָא
לְשִׁבְטָא אַלְפָא לְשִׁבְטָא לְכֹל שִׁבְטַיָּא דְּיִשְׂרָאֵל תִּשְׁלְחוּן
לְחֵילָא.&nbsp; <b>לא,ה</b> וְאִתְבְּחַרוּ מֵאַלְפַיָּא דְּיִשְׂרָאֵל אַלְפָא
לְשִׁבְטָא תְּרֵי עֲסַר אַלְפִין מְזָרְזֵי חֵילָא.&nbsp; <b>לא,ו</b> וּשְׁלַח
יָתְהוֹן מֹשֶׁה אַלְפָא לְשִׁבְטָא לְחֵילָא:&nbsp; יָתְהוֹן וְיָת פִּינְחָס
בַּר אֶלְעָזָר כָּהֲנָא לְחֵילָא וּמָנֵי קֻדְשָׁא וַחֲצוֹצְרָת יַבָּבְתָא
בִּידֵיהּ.&nbsp; <b>לא,ז</b> וְאִתְחַיַּלוּ עַל מִדְיָן כְּמָא דְּפַקֵּיד יְיָ
יָת מֹשֶׁה וּקְטַלוּ כָּל דְּכוּרָא.&nbsp; <b>לא,ח</b> וְיָת מַלְכֵי מִדְיָן
קְטַלוּ עַל קְטִילֵיהוֹן יָת אֱוִי וְיָת רֶקֶם וְיָת צוּר וְיָת חוּר וְיָת
רֶבַע חַמְשָׁא מַלְכֵי מִדְיָן וְיָת בִּלְעָם בַּר בְּעוֹר קְטַלוּ
בְחַרְבָּא.&nbsp; <b>לא,ט</b> וּשְׁבוֹ בְּנֵי יִשְׂרָאֵל יָת נְשֵׁי מִדְיָן וְיָת
טַפְלְהוֹן וְיָת כָּל בְּעִירְהוֹן וְיָת כָּל גֵּיתֵיהוֹן וְיָת כָּל נִכְסֵיהוֹן
בַּזוּ.&nbsp; <b>לא,י</b> וְיָת כָּל קִרְוֵיהוֹן בְּמוֹתְבָנֵיהוֹן וְיָת כָּל
בֵּית סִגְדַּתְהוֹן אוֹקִידוּ בְּנוּרָא.&nbsp; <b>לא,יא</b> וּשְׁבוֹ יָת כָּל
עֲדַאָה וְיָת כָּל דְּבַרְתָּא בַּאֲנָשָׁא וּבִבְעִירָא.&nbsp; <b>לא,יב</b> וְאֵיתִיאוּ
לְוָת מֹשֶׁה וּלְוָת אֶלְעָזָר כָּהֲנָא וּלְוָת כְּנִשְׁתָּא דִּבְנֵי
יִשְׂרָאֵל יָת שִׁבְיָא וְיָת דְּבַרְתָּא וְיָת עֲדַאָה לְמַשְׁרִיתָא:&nbsp;
לְמֵישְׁרַיָּא דְּמוֹאָב דְּעַל יַרְדְּנָא דִּירִיחוֹ.&nbsp; {ס}</p>

<p><b>לא,יג</b> וּנְפַקוּ מֹשֶׁה וְאֶלְעָזָר כָּהֲנָא
וְכָל רַבְרְבֵי כְּנִשְׁתָּא לְקַדָּמוּתְהוֹן:&nbsp; לְמִבַּרָא
לְמַשְׁרִיתָא.&nbsp; <b>לא,יד</b> וּרְגֵיז מֹשֶׁה עַל דִּמְמֻנַּן עַל חֵילָא
רַבָּנֵי אַלְפֵי וְרַבָּנֵי מָאוָתָא דַּאֲתוֹ מֵחֵיל קְרָבָא.&nbsp; <b>לא,טו</b>
וַאֲמַר לְהוֹן מֹשֶׁה:&nbsp; הֲקַיֵּימְתּוּן כָּל נֻקְבָּא.&nbsp; <b>לא,טז</b> הָא
אִנִּין הֲוַאָה לִבְנֵי יִשְׂרָאֵל בְּעֵיצַת בִּלְעָם לְשַׁקָּרָא שְׁקַר קֳדָם
יְיָ עַל עֵיסַק פְּעוֹר וַהֲוָת מַחֲתָא בִּכְנִשְׁתָּא דַּייָ.&nbsp; <b>לא,יז</b>
וּכְעַן קְטוּלוּ כָּל דְּכוּרָא בְּטַפְלָא וְכָל אִתְּתָא דִּידַעַת גְּבַר
לְמִשְׁכְּבֵי דְּכוּרָא קְטוּלוּ.&nbsp; <b>לא,יח</b> וְכֹל טַפְלָא בִּנְשַׁיָּא
דְּלָא יְדַעָא מִשְׁכְּבֵי דְּכוּרָא קַיִּימוּ לְכוֹן.&nbsp; <b>לא,יט</b> וְאַתּוּן
שְׁרוֹ מִבַּרָא לְמַשְׁרִיתָא שִׁבְעָא יוֹמִין:&nbsp; כֹּל דִּקְטַל נַפְשָׁא
וְכֹל דִּקְרַב בִּקְטִילָא תַּדּוֹן עֲלוֹהִי בְּיוֹמָא תְּלִיתָאָה וּבְיוֹמָא שְׁבִיעָאָה
אַתּוּן וּשְׁבִיכוֹן.&nbsp; <b>לא,כ</b> וְכָל לְבוּשׁ וְכָל מָן דִּמְשַׁךְ
וְכָל עוֹבָד דְּמַעְזֵי וְכָל מָן דְּאָע תַּדּוֹן עֲלוֹהִי.&nbsp; {ס}</p>

<p><b>לא,כא</b> וַאֲמַר אֶלְעָזָר כָּהֲנָא לְגֻבְרֵי
חֵילָא דַּאֲתוֹ לִקְרָבָא:&nbsp; דָּא גְזֵירַת אוֹרָיְתָא דְּפַקֵּיד יְיָ יָת
מֹשֶׁה.&nbsp; <b>לא,כב</b> בְּרַם יָת דַּהְבָּא וְיָת כַּסְפָּא יָת נְחָשָׁא
יָת בַּרְזְלָא יָת עֲבָצָא וְיָת אֲבָרָא.&nbsp; <b>לא,כג</b> כָּל מִדָּעַם
דְּמִתָּעַל בְּנוּרָא תַּעְבְּרוּנֵּיהּ בְּנוּרָא וְיִדְכֵּי בְּרַם בְּמֵי
אַדָּיוּתָא יִתַּדֵּי וְכֹל דְּלָא מִתָּעַל בְּנוּרָא תַּעְבְּרוּנֵּיהּ
בְּמַיָּא.&nbsp; <b>לא,כד</b> וּתְחַוְּרוּן לְבוּשֵׁיכוֹן בְּיוֹמָא שְׁבִיעָאָה
וְתִדְכּוֹן וּבָתַר כֵּין תֵּיעֲלוּן לְמַשְׁרִיתָא.&nbsp; {ס}</p>

<p><b>לא,כה</b> וַאֲמַר יְיָ לְמֹשֶׁה לְמֵימַר.&nbsp; <b>לא,כו</b>
קַבֵּיל יָת חֻשְׁבַּן דָּבְרַת שִׁבְיָא בַּאֲנָשָׁא וּבִבְעִירָא אַתְּ וְאֶלְעָזָר
כָּהֲנָא וְרֵישֵׁי אֲבָהָת כְּנִשְׁתָּא.&nbsp; <b>לא,כז</b> וּתְפַלֵּיג יָת דְּבַרְתָּא
בֵּין גֻּבְרֵי מְגִיחֵי קְרָבָא דִּנְפַקוּ לְחֵילָא וּבֵין כָּל כְּנִשְׁתָּא.&nbsp;
<b>לא,כח</b> וְתַפְרֵישׁ נְסִיבָא קֳדָם יְיָ מִן גֻּבְרֵי מְגִיחֵי קְרָבָא
דִּנְפַקוּ לְחֵילָא חֲדָא נַפְשָׁא מֵחֲמֵישׁ מְאָה:&nbsp; מִן אֲנָשָׁא וּמִן
תּוֹרֵי וּמִן חֲמָרֵי וּמִן עָנָא.&nbsp; <b>לא,כט</b> מִפַּלְגוּתְהוֹן
תִּסְּבוּן וְתִתֵּין לְאֶלְעָזָר כָּהֲנָא אַפְרָשׁוּתָא קֳדָם יְיָ.&nbsp; <b>לא,ל</b>
וּמִפַּלְגוּת בְּנֵי יִשְׂרָאֵל תִּסַּב חַד דְּאִתָּחַד מִן חַמְשִׁין מִן אֲנָשָׁא
מִן תּוֹרֵי מִן חֲמָרֵי וּמִן עָנָא מִכָּל בְּעִירָא וְתִתֵּין יָתְהוֹן
לְלֵיוָאֵי נָטְרֵי מַטְּרַת מַשְׁכְּנָא דַּייָ.&nbsp; <b>לא,לא</b> וַעֲבַד
מֹשֶׁה וְאֶלְעָזָר כָּהֲנָא כְּמָא דְּפַקֵּיד יְיָ יָת מֹשֶׁה.&nbsp; <b>לא,לב</b>
וַהֲוָת דְּבַרְתָּא שְׁאָר בִּזָּא דְּבַזוּ עַמָּא דִּנְפַקוּ לְחֵילָא:&nbsp;
עָנָא שִׁית מְאָה וְשִׁבְעִין וְחַמְשָׁא אַלְפִין.&nbsp; <b>לא,לג</b> וְתוֹרֵי
שִׁבְעִין וּתְרֵין אַלְפִין.&nbsp; <b>לא,לד</b> וּחְמָרֵי שִׁתִּין וְחַד
אַלְפִין.&nbsp; <b>לא,לה</b> וְנַפְשָׁא דַּאֲנָשָׁא מִן נְשַׁיָּא דְּלָא
יְדַעָא מִשְׁכְּבֵי דְּכוּרָא:&nbsp; כָּל נַפְשָׁתָא תְּלָתִין וּתְרֵין
אַלְפִין.&nbsp; <b>לא,לו</b> וַהֲוָת פַּלְגוּתָא חוּלָק גֻּבְרַיָּא דִּנְפַקוּ
לְחֵילָא:&nbsp; מִנְיַן עָנָא תְּלָת מְאָה וּתְלָתִין וְשִׁבְעָא אַלְפִין
וַחֲמֵישׁ מְאָה.&nbsp; <b>לא,לז</b> וַהֲוָה נְסִיבָא קֳדָם יְיָ מִן עָנָא שֵׁית
מְאָה וְשִׁבְעִין וַחֲמֵישׁ.&nbsp; <b>לא,לח</b> וְתוֹרֵי תְּלָתִין וְשִׁתָּא
אַלְפִין וּנְסִיבְהוֹן קֳדָם יְיָ שִׁבְעִין וּתְרֵין.&nbsp; <b>לא,לט</b> וּחְמָרֵי
תְּלָתִין אַלְפִין וַחֲמֵישׁ מְאָה וּנְסִיבְהוֹן קֳדָם יְיָ שִׁתִּין
וְחַד.&nbsp; <b>לא,מ</b> וְנַפְשָׁא דַּאֲנָשָׁא שִׁתַּת עֲסַר אַלְפִין
וּנְסִיבְהוֹן קֳדָם יְיָ תְּלָתִין וּתְרֵין נַפְשָׁן.&nbsp; <b>לא,מא</b> וִיהַב
מֹשֶׁה יָת נְסִיב אַפְרָשׁוּתָא קֳדָם יְיָ לְאֶלְעָזָר כָּהֲנָא כְּמָא
דְּפַקֵּיד יְיָ יָת מֹשֶׁה.&nbsp; <b>לא,מב</b> וּמִפַּלְגוּת בְּנֵי יִשְׂרָאֵל
דִּפְלַג מֹשֶׁה מִן גֻּבְרַיָּא דִּנְפַקוּ לְחֵילָא.&nbsp; <b>לא,מג</b> וַהֲוָת
פַּלְגוּת כְּנִשְׁתָּא מִן עָנָא תְּלָת מְאָה וּתְלָתִין וְשִׁבְעָא אַלְפִין
וַחֲמֵישׁ מְאָה.&nbsp; <b>לא,מד</b> וְתוֹרֵי תְּלָתִין וְשִׁתָּא
אַלְפִין.&nbsp; <b>לא,מה</b> וּחְמָרֵי תְּלָתִין אַלְפִין וַחֲמֵישׁ
מְאָה.&nbsp; <b>לא,מו</b> וְנַפְשָׁא דַּאֲנָשָׁא שִׁתַּת עֲסַר אַלְפִין.&nbsp; <b>לא,מז</b>
וּנְסֵיב מֹשֶׁה מִפַּלְגוּת בְּנֵי יִשְׂרָאֵל יָת דְּאִתָּחַד חַד מִן חַמְשִׁין
מִן אֲנָשָׁא וּמִן בְּעִירָא וִיהַב יָתְהוֹן לְלֵיוָאֵי נָטְרֵי מַטְּרַת
מַשְׁכְּנָא דַּייָ כְּמָא דְּפַקֵּיד יְיָ יָת מֹשֶׁה.&nbsp; <b>לא,מח</b> וּקְרִיבוּ
לְוָת מֹשֶׁה דִּמְמֻנַּן עַל אַלְפֵי חֵילָא רַבָּנֵי אַלְפֵי וְרַבָּנֵי
מָאוָתָא.&nbsp; <b>לא,מט</b> וַאֲמַרוּ לְמֹשֶׁה עַבְדָךְ קַבִּילוּ יָת
חֻשְׁבַּן גֻּבְרֵי מְגִיחֵי קְרָבָא דְּעִמַּנָא וְלָא שְׁגָא מִנַּנָא
אֲנָשׁ.&nbsp; <b>לא,נ</b> וְקָרֵיבְנָא יָת קֻרְבָּנָא דַּייָ גְּבַר דְּאַשְׁכַּח
מָן דִּדְהַב שֵׁירִין וְשַׁבִּין עִזְקָן קְדָשִׁין וּמָחוֹךְ לְכַפָּרָא עַל
נַפְשָׁתַנָא קֳדָם יְיָ.&nbsp; <b>לא,נא</b> וּנְסֵיב מֹשֶׁה וְאֶלְעָזָר
כָּהֲנָא יָת דַּהְבָּא מִנְּהוֹן:&nbsp; כֹּל מָן דְּעוּבָדָא.&nbsp; <b>לא,נב</b>
וַהֲוָה כָּל דְּהַב אַפְרָשׁוּתָא דְּאַפְרִישׁוּ קֳדָם יְיָ שִׁתַּת עֲסַר
אַלְפִין שְׁבַע מְאָה וְחַמְשִׁין סִלְעִין:&nbsp; מִן רַבָּנֵי אַלְפֵי וּמִן
רַבָּנֵי מָאוָתָא.&nbsp; <b>לא,נג</b> גֻּבְרִין דְּחֵילָא בַּזוּ גְּבַר
לְנַפְשֵׁיהּ.&nbsp; <b>לא,נד</b> וּנְסֵיב מֹשֶׁה וְאֶלְעָזָר כָּהֲנָא יָת דַּהְבָּא
מִן רַבָּנֵי אַלְפֵי וּמָאוָתָא וְאֵיְתִיאוּ יָתֵיהּ לְמַשְׁכַּן זִמְנָא
דֻּכְרָנָא לִבְנֵי יִשְׂרָאֵל קֳדָם יְיָ.&nbsp; {פ}</p>

<p><b>לב,א</b> וּבְעִיר סַגִּי הֲוָה לִבְנֵי רְאוּבֵן
וְלִבְנֵי גָד תַּקִּיף לַחְדָּא וַחֲזוֹ יָת אֲרַע יַעְזֵר וְיָת אֲרַע גִּלְעָד
וְהָא אַתְרָא אֲתַר כָּשַׁר לְבֵית בְּעִיר.&nbsp; <b>לב,ב</b> וַאֲתוֹ בְנֵי גָד
וּבְנֵי רְאוּבֵן וַאֲמַרוּ לְמֹשֶׁה וּלְאֶלְעָזָר כָּהֲנָא וּלְרַבְרְבֵי
כְּנִשְׁתָּא לְמֵימַר.&nbsp; <b>לב,ג</b> עֲטָרוֹת וְדִיבוֹן וְיַעְזֵר וְנִמְרָה
וְחֶשְׁבּוֹן וְאֶלְעָלֵה וּשְׂבָם וּנְבוֹ וּבְעוֹן.&nbsp; <b>לב,ד</b> אַרְעָא
דִּמְחָא יְיָ יָת יָתְבַהָא קֳדָם כְּנִשְׁתָּא דְּיִשְׂרָאֵל אֲרַע כָּשְׁרָא
לְבֵית בְּעִיר הִיא וּלְעַבְדָךְ אִית בְּעִיר.&nbsp; {ס}</p>

<p><b>לב,ה</b> וַאֲמַרוּ אִם אַשְׁכַּחְנָא רַחֲמִין
בְּעֵינָךְ תִּתְיְהֵיב אַרְעָא הָדָא לְעַבְדָךְ לְאַחְסָנָא:&nbsp; לָא
תַעְבְּרִנַּנָא יָת יַרְדְּנָא.&nbsp; <b>לב,ו</b> וַאֲמַר מֹשֶׁה לִבְנֵי גָד
וְלִבְנֵי רְאוּבֵן:&nbsp; הַאֲחֵיכוֹן יֵיתוֹן לְאָגָחָא קְרָבָא וְאַתּוּן
תִּתְּבוּן הָכָא.&nbsp; <b>לב,ז</b> וּלְמָא תוֹנוֹן יָת לִבָּא דִּבְנֵי
יִשְׂרָאֵל מִלְּמִעְבַּר לְאַרְעָא דִּיהַב לְהוֹן יְיָ.&nbsp; <b>לב,ח</b> כְּדֵין
עֲבַדוּ אֲבָהָתְכוֹן כַּד שְׁלַחִית יָתְהוֹן מֵרְקַם גֵּיאָה לְמִחְזֵי יָת
אַרְעָא.&nbsp; <b>לב,ט</b> וּסְלִיקוּ עַד נַחְלָא דְּאֶתְכָּלָא וַחֲזוֹ יָת
אַרְעָא וְאוֹנִיאוּ יָת לִבָּא דִּבְנֵי יִשְׂרָאֵל בְּדִיל דְּלָא לְמֵיעַל
לְאַרְעָא דִּיהַב לְהוֹן יְיָ.&nbsp; <b>לב,י</b> וּתְקֵיף רֻגְזָא דַּייָ
בְּיוֹמָא הַהוּא וְקַיֵּים לְמֵימַר.&nbsp; <b>לב,יא</b> אִם יִחְזוֹן
גֻּבְרַיָּא דִּסְלִיקוּ מִמִּצְרַיִם מִבַּר עַסְרִין שְׁנִין וּלְעֵילָא יָת
אַרְעָא דְּקַיֵּימִית לְאַבְרָהָם לְיִצְחָק וּלְיַעֲקוֹב:&nbsp; אֲרֵי לָא
אַשְׁלִימוּ בָּתַר דַּחְלְתִי.&nbsp; <b>לב,יב</b> אֱלָהֵין כָּלֵב בַּר יְפֻנֶּה
קְנִזָּאָה וִיהוֹשׁוּעַ בַּר נוּן:&nbsp; אֲרֵי אַשְׁלִימוּ בָּתַר דַּחְלְתָא
דַּייָ.&nbsp; <b>לב,יג</b> וּתְקֵיף רֻגְזָא דַּייָ בְּיִשְׂרָאֵל וְאוֹחַרִנּוּן
בְּמַדְבְּרָא אַרְבְּעִין שְׁנִין עַד דְּסָף כָּל דָּרָא דַּעֲבַד דְּבִישׁ
קֳדָם יְיָ.&nbsp; <b>לב,יד</b> וְהָא קַמְתּוּן בָּתַר אֲבָהָתְכוֹן תַּלְמִידֵי
גֻּבְרַיָּא חַיָּבַיָּא:&nbsp; לְאוֹסָפָא עוֹד עַל תְּקוֹף רֻגְזָא דַּייָ עַל
יִשְׂרָאֵל.&nbsp; <b>לב,טו</b> אֲרֵי תְתוּבוּן מִבָּתַר דַּחְלְתֵיהּ וְיוֹסֵיף
עוֹד לְאוֹחָרוּתְהוֹן בְּמַדְבְּרָא וּתְחַבְּלוּן לְכָל עַמָּא הָדֵין.&nbsp;
{ס}</p>

<p><b>לב,טז</b> וּקְרִיבוּ לְוָתֵיהּ וַאֲמַרוּ חַטְרִין
דְּעָן נִבְנֵי לִבְעִירַנָא הָכָא וְקִרְוִין לְטַפְלַנָא.&nbsp; <b>לב,יז</b> וַאֲנַחְנָא
נִזְדָּרַז מַבְעִין קֳדָם בְּנֵי יִשְׂרָאֵל עַד דְּנַעֵילִנּוּן לַאֲתַרְהוֹן וְיִתֵּיב
טַפְלַנָא בְּקִרְוִין כְּרִיכָן מִן קֳדָם יָתְבֵי אַרְעָא.&nbsp; <b>לב,יח</b> לָא
נְתוּב לְבָתַּנָא עַד דְּיַחְסְנוּן בְּנֵי יִשְׂרָאֵל גְּבַר
אַחְסָנְתֵיהּ.&nbsp; <b>לב,יט</b> אֲרֵי לָא נַחְסֵין עִמְּהוֹן מֵעִבְרָא לְיַרְדְּנָא
וּלְהַלְאָה:&nbsp; אֲרֵי קַבֵּילְנָא אַחְסָנְתַנָא לַנָא מֵעִבְרָא לְיַרְדְּנָא
מַדְנְחָא.&nbsp; {פ}</p>

<p><b>לב,כ</b> וַאֲמַר לְהוֹן מֹשֶׁה אִם תַּעְבְּדוּן
יָת פִּתְגָמָא הָדֵין:&nbsp; אִם תִּזְדָּרְזוּן קֳדָם עַמָּא דַּייָ
לִקְרָבָא.&nbsp; <b>לב,כא</b> וְיִעְבַּר לְכוֹן כָּל דִּמְזָרַז יָת יַרְדְּנָא
קֳדָם עַמָּא דַּייָ עַד דִּיתָרֵיךְ יָת בַּעֲלֵי דְּבָבוֹהִי מִן
קֳדָמוֹהִי.&nbsp; <b>לב,כב</b> וְתִתְכְּבֵישׁ אַרְעָא קֳדָם עַמָּא דַּייָ
וּבָתַר כֵּין תְּתוּבוּן וּתְהוֹן זַכָּאִין קֳדָם יְיָ וּמִיִּשְׂרָאֵל וּתְהֵי
אַרְעָא הָדָא לְכוֹן לְאַחְסָנָא קֳדָם יְיָ.&nbsp; <b>לב,כג</b> וְאִם לָא
תַעְבְּדוּן כֵּין הָא חַבְתּוּן קֳדָם יְיָ וְדַעוּ חוֹבַתְכוֹן דְּתַשְׁכַּח
יָתְכוֹן.&nbsp; <b>לב,כד</b> בְּנוֹ לְכוֹן קִרְוִין לְטַפְלְכוֹן וְחַטְרִין
לְעָנְכוֹן וּדְיִפּוֹק מִפֻּמְּכוֹן תַּעְבְּדוּן.&nbsp; <b>לב,כה</b> וַאֲמַר
בְּנֵי גָד וּבְנֵי רְאוּבֵן לְמֹשֶׁה לְמֵימַר:&nbsp; עַבְדָךְ יַעְבְּדוּן
כְּמָא דְּרִבּוֹנִי מְפַקֵּיד.&nbsp; <b>לב,כו</b> טַפְלַנָא נְשַׁנָא גֵּיתַנָא
וְכָל בְּעִירַנָא יְהוֹן תַּמָּן בְּקִרְוֵי גִלְעָד.&nbsp; <b>לב,כז</b> וְעַבְדָךְ
יִעְבְּרוּן כָּל מְזָרַז חֵילָא קֳדָם עַמָּא דַּייָ לִקְרָבָא:&nbsp; כְּמָא
דְּרִבּוֹנִי מְמַלֵּיל.&nbsp; <b>לב,כח</b> וּפַקֵּיד לְהוֹן מֹשֶׁה יָת אֶלְעָזָר
כָּהֲנָא וְיָת יְהוֹשׁוּעַ בַּר נוּן וְיָת רֵישֵׁי אֲבָהָת שִׁבְטַיָּא לִבְנֵי
יִשְׂרָאֵל.&nbsp; <b>לב,כט</b> וַאֲמַר מֹשֶׁה לְהוֹן אִם יִעְבְּרוּן בְּנֵי גָד
וּבְנֵי רְאוּבֵן עִמְּכוֹן יָת יַרְדְּנָא כָּל דִּמְזָרַז לִקְרָבָא קֳדָם
עַמָּא דַּייָ וְתִתְכְּבֵישׁ אַרְעָא קֳדָמֵיכוֹן וְתִתְּנוּן לְהוֹן יָת אֲרַע
גִּלְעָד לְאַחְסָנָא.&nbsp; <b>לב,ל</b> וְאִם לָא יִעְבְּרוּן מְזָרְזִין
עִמְּכוֹן וְיַחְסְנוּן בֵּינֵיכוֹן בְּאַרְעָא דִּכְנָעַן.&nbsp; <b>לב,לא</b> וַאֲתִיבוּ
בְּנֵי גָד וּבְנֵי רְאוּבֵן לְמֵימַר:&nbsp; יָת דְּמַלֵּיל יְיָ לְעַבְדָךְ
כֵּין נַעֲבֵיד.&nbsp; <b>לב,לב</b> נַחְנָא נִעְבַּר מְזָרְזִין קֳדָם עַמָּא
דַּייָ לְאַרְעָא דִּכְנָעַן וְעִמַּנָא אֲחֻדַּת אַחְסָנְתַנָא מֵעִבְרָא
לְיַרְדְּנָא.&nbsp; <b>לב,לג</b> וִיהַב לְהוֹן מֹשֶׁה לִבְנֵי גָד וְלִבְנֵי רְאוּבֵן
וּלְפַלְגוּת שִׁבְטָא דִּמְנַשֶּׁה בַּר יוֹסֵף יָת מַלְכוּתֵיהּ דְּסִיחוֹן
מַלְכָּא אֱמוֹרָאָה וְיָת מַלְכוּתֵיה דְּעוֹג מַלְכָּא דְּמַתְנַן:&nbsp; אַרְעָא
לְקִרְוַהָא בִּתְחוּמִין קִרְוֵי אַרְעָא סְחוֹר סְחוֹר.&nbsp; <b>לב,לד</b> וּבְנוֹ
בְּנֵי גָד יָת דִּיבוֹן וְיָת עֲטָרוֹת וְיָת עֲרוֹעֵר.&nbsp; <b>לב,לה</b> וְיָת
עַטְרוֹת שׁוֹפָן וְיָת יַעְזֵר וְרָמָתָא.&nbsp; <b>לב,לו</b> וְיָת בֵּית נִמְרָה
וְיָת בֵּית הָרָן:&nbsp; קִרְוִין כְּרִיכָן וְחַטְרִין דְּעָן.&nbsp; <b>לב,לז</b>
וּבְנֵי רְאוּבֵן בְּנוֹ יָת חֶשְׁבּוֹן וְיָת אֶלְעָלֵא וְיָת קִרְיָתָיִם.&nbsp;
<b>לב,לח</b> וְיָת נְבוֹ וְיָת בַּעַל מְעוֹן מַקְּפָן שְׁמָהָן וְיָת שִׂבְמָה
וּקְרוֹ בִשְׁמָהָן יָת שְׁמָהָת קִרְוַיָּא דִּבְנוֹ.&nbsp; <b>לב,לט</b> וַאֲזַלוּ
בְּנֵי מָכִיר בַּר מְנַשֶּׁה לְגִלְעָד וְכַבְשׁוּהָא וְתָרֵיךְ יָת אֱמוֹרָאָה
דְּבַהּ.&nbsp; <b>לב,מ</b> וִיהַב מֹשֶׁה יָת גִּלְעָד לְמָכִיר בַּר מְנַשֶּׁה
וִיתֵיב בַּהּ.&nbsp; <b>לב,מא</b> וְיָאִיר בַּר מְנַשֶּׁה אֲזַל וּכְבַשׁ יָת
כַּפְרָנֵיהוֹן וּקְרָא יָתְהוֹן כַּפְרָנֵי יָאִיר.&nbsp; <b>לב,מב</b> וְנֹבַח
אֲזַל וּכְבַשׁ יָת קְנָת וְיָת כַּפְרָנַהָא וּקְרָא לַהּ נֹבַח
בִּשְׁמֵיהּ.&nbsp; {פ}</p>

<p><b>לג,א</b> אִלֵּין מַטְּלָנֵי בְּנֵי יִשְׂרָאֵל
דִּנְפַקוּ מֵאַרְעָא דְּמִצְרַיִם לְחֵילֵיהוֹן:&nbsp; בִּידָא דְּמֹשֶׁה
וְאַהֲרוֹן.&nbsp; <b>לג,ב</b> וּכְתַב מֹשֶׁה יָת מַפְּקָנֵיהוֹן
לְמַטְּלָנֵיהוֹן עַל מֵימְרָא דַּייָ וְאִלֵּין מַטְּלָנֵיהוֹן
לְמַפְּקָנֵיהוֹן.&nbsp; <b>לג,ג</b> וּנְטַלוּ מֵרַעְמְסֵס בְּיַרְחָא קַדְמָאָה
בַּחֲמֵישְׁתְּ עַסְרָא יוֹמָא לְיַרְחָא קַדְמָאָה:&nbsp; מִבָּתַר פִּסְחָא
נְפַקוּ בְּנֵי יִשְׂרָאֵל בְּרֵישׁ גְּלֵי לְעֵינֵי כָּל מִצְרָאֵי.&nbsp; <b>לג,ד</b>
וּמִצְרָאֵי מְקַבְּרִין יָת דִּקְטַל יְיָ בְּהוֹן כָּל בֻּכְרָא וּבְטָעֲוָתְהוֹן
עֲבַד יְיָ דִינִין.&nbsp; <b>לג,ה</b> וּנְטַלוּ בְנֵי יִשְׂרָאֵל מֵרַעְמְסֵס
וּשְׁרוֹ בְּסֻכּוֹת.&nbsp; <b>לג,ו</b> וּנְטַלוּ מִסֻּכּוֹת וּשְׁרוֹ בְאֵיתָם
דְּבִסְטַר מַדְבְּרָא.&nbsp; <b>לג,ז</b> וּנְטַלוּ מֵאֵיתָם וְתָב עַל פֹּם
חִירָתָא דִּקְדָם בְּעֵיל צְפוֹן וּשְׁרוֹ קֳדָם מִגְדּוֹל.&nbsp; <b>לג,ח</b> וּנְטַלוּ
מִן קֳדָם חִירָתָא וַעֲבַרוּ בְּגוֹ יַמָּא לְמַדְבְּרָא וַאֲזַלוּ מַהְלַךְ
תְּלָתָא יוֹמִין בְּמַדְבְּרָא דְּאֵיתָם וּשְׁרוֹ בְּמָרָה.&nbsp; <b>לג,ט</b> וּנְטַלוּ
מִמָּרָה וַאֲתוֹ לְאֵילִים וּבְאֵילִים תְּרֵי עֲסַר מַבּוּעִין דְּמַיִּין
וְשִׁבְעִין דִּקְלִין וּשְׁרוֹ תַמָּן.&nbsp; <b>לג,י</b> וּנְטַלוּ מֵאֵילִים
וּשְׁרוֹ עַל יַמָּא דְּסוּף.&nbsp; <b>לג,יא</b> וּנְטַלוּ מִיַּמָּא דְּסוּף
וּשְׁרוֹ בְּמַדְבְּרָא דְּסִין.&nbsp; <b>לג,יב</b> וּנְטַלוּ מִמַּדְבְּרָא
דְּסִין וּשְׁרוֹ בְּדָפְקָה.&nbsp; <b>לג,יג</b> וּנְטַלוּ מִדָּפְקָה וּשְׁרוֹ
בְּאָלוּשׁ.&nbsp; <b>לג,יד</b> וּנְטַלוּ מֵאָלוּשׁ וּשְׁרוֹ בִּרְפִידִים וְלָא
הֲוָה תַמָּן מַיָּא לְעַמָּא לְמִשְׁתֵּי.&nbsp; <b>לג,טו</b> וּנְטַלוּ מֵרְפִידִים
וּשְׁרוֹ בְּמַדְבְּרָא דְּסִינָי.&nbsp; <b>לג,טז</b> וּנְטַלוּ מִמַּדְבְּרָא
דְּסִינָי וּשְׁרוֹ בְּקִבְרֵי דִּמְשַׁאֲלֵי.&nbsp; <b>לג,יז</b> וּנְטַלוּ
מִקִּבְרֵי דִּמְשַׁאֲלֵי וּשְׁרוֹ בַּחֲצֵרוֹת.&nbsp; <b>לג,יח</b> וּנְטַלוּ
מֵחֲצֵרוֹת וּשְׁרוֹ בְּרִתְמָה.&nbsp; <b>לג,יט</b> וּנְטַלוּ מֵרִתְמָה
וּשְׁרוֹ בְּרִמּוֹן פָּרֶץ.&nbsp; <b>לג,כ</b> וּנְטַלוּ מֵרִמּוֹן פָּרֶץ
וּשְׁרוֹ בְּלִבְנָה.&nbsp; <b>לג,כא</b> וּנְטַלוּ מִלִּבְנָה וּשְׁרוֹ
בְּרִסָּה.&nbsp; <b>לג,כב</b> וּנְטַלוּ מֵרִסָּה וּשְׁרוֹ בִּקְהֵלָתָה.&nbsp; <b>לג,כג</b>
וּנְטַלוּ מִקְּהֵלָתָה וּשְׁרוֹ בְּטוּרָא דְּשָׁפֶר.&nbsp; <b>לג,כד</b> וּנְטַלוּ
מִטּוּרָא דְּשָׁפֶר וּשְׁרוֹ בַּחֲרָדָה.&nbsp; <b>לג,כה</b> וּנְטַלוּ
מֵחֲרָדָה וּשְׁרוֹ בְּמַקְהֵלוֹת.&nbsp; <b>לג,כו</b> וּנְטַלוּ מִמַּקְהֵלוֹת
וּשְׁרוֹ בְּתָחַת.&nbsp; <b>לג,כז</b> וּנְטַלוּ מִתָּחַת וּשְׁרוֹ בְּתָרַח.&nbsp;
<b>לג,כח</b> וּנְטַלוּ מִתָּרַח וּשְׁרוֹ בְּמִתְקָה.&nbsp; <b>לג,כט</b> וּנְטַלוּ
מִמִּתְקָה וּשְׁרוֹ בְּחַשְׁמוֹנָה.&nbsp; <b>לג,ל</b> וּנְטַלוּ מֵחַשְׁמוֹנָה
וּשְׁרוֹ בְּמוֹסֵרוֹת.&nbsp; <b>לג,לא</b> וּנְטַלוּ מִמּוֹסֵרוֹת וּשְׁרוֹ
בִּבְנֵי יַעֲקָן.&nbsp; <b>לג,לב</b> וּנְטַלוּ מִבְּנֵי יַעֲקָן וּשְׁרוֹ בְּחוֹר
גִּדְגָּד.&nbsp; <b>לג,לג</b> וּנְטַלוּ מֵחוֹר גִּדְגָד וּשְׁרוֹ בְּיָטְבָתָה.&nbsp;
<b>לג,לד</b> וּנְטַלוּ מִיָּטְבָתָה וּשְׁרוֹ בְּעַבְרוֹנָה.&nbsp; <b>לג,לה</b>
וּנְטַלוּ מֵעַבְרוֹנָה וּשְׁרוֹ בְּעֶצְיוֹן גָּבֶר.&nbsp; <b>לג,לו</b> וּנְטַלוּ
מֵעֶצְיוֹן גָּבֶר וּשְׁרוֹ בְּמַדְבְּרָא דְּצִין הִיא רְקַם.&nbsp; <b>לג,לז</b>
וּנְטַלוּ מֵרְקַם וּשְׁרוֹ בְּהוֹר טוּרָא בִּסְיָפֵי אַרְעָא דֶּאֱדוֹם.&nbsp; <b>לג,לח</b>
וּסְלֵיק אַהֲרוֹן כָּהֲנָא לְהוֹר טוּרָא עַל מֵימְרָא דַּייָ וּמִית
תַּמָּן:&nbsp; בִּשְׁנַת אַרְבְּעִין לְמִפַּק בְּנֵי יִשְׂרָאֵל מֵאַרְעָא
דְּמִצְרַיִם בְּיַרְחָא חֲמִישָׁאָה בְּחַד לְיַרְחָא.&nbsp; <b>לג,לט</b> וְאַהֲרוֹן
בַּר מְאָה וְעַסְרִין וּתְלָת שְׁנִין כַּד מִית בְּהוֹר טוּרָא.&nbsp; {ס}</p>

<p><b>לג,מ</b> וּשְׁמַע כְּנַעֲנָאָה מַלְכָּא דַּעֲרָד
וְהוּא יָתֵיב בְּדָרוֹמָא בְּאַרְעָא דִּכְנָעַן בְּמֵיתֵי בְּנֵי
יִשְׂרָאֵל.&nbsp; <b>לג,מא</b> וּנְטַלוּ מֵהוֹר טוּרָא וּשְׁרוֹ
בְּצַלְמוֹנָה.&nbsp; <b>לג,מב</b> וּנְטַלוּ מִצַּלְמוֹנָה וּשְׁרוֹ
בְּפוּנוֹן.&nbsp; <b>לג,מג</b> וּנְטַלוּ מִפּוּנוֹן וּשְׁרוֹ בְּאוֹבוֹת.&nbsp;
<b>לג,מד</b> וּנְטַלוּ מֵאוֹבוֹת וּשְׁרוֹ בִּמְגָזַת עִבְרָאֵי בִּתְחוּם
מוֹאָב.&nbsp; <b>לג,מה</b> וּנְטַלוּ מִמְּגָזָתָא וּשְׁרוֹ בְּדִיבוֹן
גָּד.&nbsp; <b>לג,מו</b> וּנְטַלוּ מִדִּיבוֹן גָּד וּשְׁרוֹ בְּעַלְמוֹן דִּבְלָתָיְמָה.&nbsp;
<b>לג,מז</b> וּנְטַלוּ מֵעַלְמוֹן דִּבְלָתָיְמָה וּשְׁרוֹ בְּטוּרֵי
דְּעִבְרָאֵי דִּקְדָם נְבוֹ.&nbsp; <b>לג,מח</b> וּנְטַלוּ מִטּוּרֵי דְּעִבְרָאֵי
וּשְׁרוֹ בְּמֵישְׁרַיָּא דְּמוֹאָב עַל יַרְדְּנָא דִּירִיחוֹ.&nbsp; <b>לג,מט</b>
וּשְׁרוֹ עַל יַרְדְּנָא מִבֵּית יְשִׁימוֹת עַד מֵישַׁר שִׁטִּין בְּמֵישְׁרַיָּא
דְּמוֹאָב.&nbsp; {ס}</p>

<p><b>לג,נ</b> וּמַלֵּיל יְיָ עִם מֹשֶׁה בְּמֵישְׁרַיָּא
דְּמוֹאָב עַל יַרְדְּנָא דִּירִיחוֹ לְמֵימַר.&nbsp; <b>לג,נא</b> מַלֵּיל עִם
בְּנֵי יִשְׂרָאֵל וְתֵימַר לְהוֹן:&nbsp; אֲרֵי אַתּוּן עָבְרִין יָת יַרְדְּנָא
לְאַרְעָא דִּכְנָעַן.&nbsp; <b>לג,נב</b> וּתְתָרְכוּן יָת כָּל יָתְבֵי אַרְעָא
מִן קֳדָמֵיכוֹן וְתַבְּדוּן יָת כָּל בֵּית סִגְדַּתְהוֹן וְיָת כָּל צַלְמֵי
מַתְּכָתְהוֹן תַּבְּדוּן וְיָת כָּל בָּמָתְהוֹן תְּשֵׁיצוֹן.&nbsp; <b>לג,נג</b>
וּתְתָרְכוּן יָת יָתְבֵי אַרְעָא וְתִתְּבוּן בַּהּ:&nbsp; אֲרֵי לְכוֹן יְהַבִית
יָת אַרְעָא לְמֵירַת יָתַהּ.&nbsp; <b>לג,נד</b> וְתַחְסְנוּן יָת אַרְעָא
בְּעַדְבָּא לְזַרְעֲיָתְכוֹן לְסַגִּיאֵי תַסְגּוֹן יָת אַחְסָנַתְהוֹן
וְלִזְעֵירֵי תַזְעֲרוּן יָת אַחְסָנַתְהוֹן לִדְיִפּוֹק לֵיהּ תַּמָּן עַדְבָּא דִּילֵיהּ
יְהֵי:&nbsp; לְשִׁבְטֵי אֲבָהָתְכוֹן תַּחְסְנוּן.&nbsp; <b>לג,נה</b> וְאִם לָא
תְתָרְכוּן יָת יָתְבֵי אַרְעָא מִן קֳדָמֵיכוֹן וִיהֵי דְּתַשְׁאֲרוּן מִנְּהוֹן
לְסִיעָן נָטְלָן זֵין לְקִבְלְכוֹן וּלְמַשְׁרְיָן מַקְּפָנֵיכוֹן וִיעִיקוּן
לְכוֹן עַל אַרְעָא דְּאַתּוּן יָתְבִין בַּהּ.&nbsp; <b>לג,נו</b> וִיהֵי כְּמָא
דְּחַשֵּׁיבִית לְמֶעֱבַד לְהוֹן אַעֲבֵיד לְכוֹן.&nbsp; {פ}</p>

<p><b>לד,א</b> וּמַלֵּיל יְיָ עִם מֹשֶׁה לְמֵימַר.&nbsp;
<b>לד,ב</b> פַּקֵּיד יָת בְּנֵי יִשְׂרָאֵל וְתֵימַר לְהוֹן אֲרֵי אַתּוּן עָלִין
לְאַרְעָא דִּכְנָעַן:&nbsp; דָּא אַרְעָא דְּתִתְפְּלֵיג לְכוֹן בְּאַחְסָנָא
אַרְעָא דִּכְנַעַן לִתְחוּמַהָא.&nbsp; <b>לד,ג</b> וִיהֵי לְכוֹן רוּחַ
דָּרוֹמָא מִמַּדְבְּרָא דְּצִין עַל תְּחוּמֵי אֱדוֹם וִיהֵי לְכוֹן תְּחוּם
דָּרוֹמָא מִסְּיָפֵי יַמָּא דְּמִלְחָא קִדּוּמָא.&nbsp; <b>לד,ד</b> וְיַסְחַר
לְכוֹן תְּחוּמָא מִדָּרוֹמָא לְמַסְּקַנָא דְּעַקְרַבִּין וְיִעְבַּר לְצִין
וִיהוֹן מַפְּקָנוֹהִי מִדָּרוֹמָא לִרְקַם גֵּיאָה וְיִפּוֹק לַחֲצַר אַדָּר
וְיִעְבַּר לְעַצְמוֹן.&nbsp; <b>לד,ה</b> וְיַסְחַר תְּחוּמָא מֵעַצְמוֹן
לְנַחְלָא דְּמִצְרָיִם וִיהוֹן מַפְּקָנוֹהִי לְיַמָּא.&nbsp; <b>לד,ו</b> וּתְחוּם
מַעְרְבָא וִיהֵי לְכוֹן יַמָּא רַבָּא וּתְחוּמֵיהּ דֵּין יְהֵי לְכוֹן תְּחוּם
מַעְרְבָא.&nbsp; <b>לד,ז</b> וְדֵין יְהֵי לְכוֹן תְּחוּם צִפּוּנָא:&nbsp; מִן
יַמָּא רַבָּא תְּכָוְנוּן לְכוֹן לְהוֹר טוּרָא.&nbsp; <b>לד,ח</b> מֵהוֹר טוּרָא
תְּכָוְנוּן לְמָטֵי חֲמָת וִיהוֹן מַפְּקָנוֹהִי דִּתְחוּמָא לִצְדָד.&nbsp; <b>לד,ט</b>
וְיִפּוֹק תְּחוּמָא לְזִפְרוֹן וִיהוֹן מַפְּקָנוֹהִי לַחֲצַר עֵינָן דֵּין
יְהֵי לְכוֹן תְּחוּם צִפּוּנָא.&nbsp; <b>לד,י</b> וּתְכָוְנוּן לְכוֹן לִתְחוּם
קִדּוּמָא מֵחֲצַר עֵינָן לִשְׁפָם.&nbsp; <b>לד,יא</b> וְיֵיחוֹת תְּחוּמָא
מִשְּׁפָם לְרִבְלָה מִמַּדְנַח לְעָיִן וְיֵיחוֹת תְּחוּמָא וְיִמְטֵי עַל כֵּיף
יָם גִּנֵּיסַר קִדּוּמָא.&nbsp; <b>לד,יב</b> וְיֵיחוֹת תְּחוּמָא לְיַרְדְּנָא
וִיהוֹן מַפְּקָנוֹהִי לְיַמָּא דְּמִלְחָא דָּא תְהֵי לְכוֹן אַרְעָא
לִתְחוּמַהָא סְחוֹר סְחוֹר.&nbsp; <b>לד,יג</b> וּפַקֵּיד מֹשֶׁה יָת בְּנֵי
יִשְׂרָאֵל לְמֵימַר:&nbsp; דָּא אַרְעָא דְּתַחְסְנוּן יָתַהּ בְּעַדְבָּא
דְּפַקֵּיד יְיָ לְמִתַּן לְתִשְׁעַא שִׁבְטִין וּפַלְגוּת שִׁבְטָא.&nbsp; <b>לד,יד</b>
אֲרֵי קַבִּילוּ שִׁבְטָא דִּבְנֵי רְאוּבֵן לְבֵית אֲבָהָתְהוֹן וְשִׁבְטָא
דִּבְנֵי גָד לְבֵית אֲבָהָתְהוֹן וּפַלְגוּת שִׁבְטָא דִּמְנַשֶּׁה קַבִּילוּ
אַחְסָנַתְהוֹן.&nbsp; <b>לד,טו</b> תְּרֵין שִׁבְטִין וּפַלְגוּת שִׁבְטָא:&nbsp;
קַבִּילוּ אַחְסָנַתְהוֹן מֵעִבְרָא לְיַרְדְּנָא דִּירִיחוֹ קִדּוּמָא
מַדְנְחָא.&nbsp; {פ}</p>

<p><b>לד,טז</b> וּמַלֵּיל יְיָ עִם מֹשֶׁה
לְמֵימַר.&nbsp; <b>לד,יז</b> אִלֵּין שְׁמָהָת גֻּבְרַיָּא דְּיַחְסְנוּן לְכוֹן
יָת אַרְעָא:&nbsp; אֶלְעָזָר כָּהֲנָא וִיהוֹשׁוּעַ בַּר נוּן.&nbsp; <b>לד,יח</b>
וְרַבָּא חַד רַבָּא חַד מִשִּׁבְטָא תִּדְבְּרוּן לְאַחְסָנָא יָת אַרְעָא.&nbsp;
<b>לד,יט</b> וְאִלֵּין שְׁמָהָת גֻּבְרַיָּא:&nbsp; לְשִׁבְטָא דִּיהוּדָה כָּלֵב
בַּר יְפֻנֶּה.&nbsp; <b>לד,כ</b> וּלְשִׁבְטָא דִּבְנֵי שִׁמְעוֹן שְׁמוּאֵל בַּר
עַמִּיהוּד.&nbsp; <b>לד,כא</b> לְשִׁבְטָא דְּבִנְיָמִין אֱלִידָד בַּר
כִּסְלוֹן.&nbsp; <b>לד,כב</b> וּלְשִׁבְטָא דִּבְנֵי דָן רַבָּא בֻּקִּי בַּר
יָגְלִי.&nbsp; <b>לד,כג</b> לִבְנֵי יוֹסֵף לְשִׁבְטָא דִּבְנֵי מְנַשֶּׁה רַבָּא
חַנִּיאֵל בַּר אֵיפוֹד.&nbsp; <b>לד,כד</b> וּלְשִׁבְטָא דִּבְנֵי אֶפְרַיִם
רַבָּא קְמוּאֵל בַּר שִׁפְטָן.&nbsp; <b>לד,כה</b> וּלְשִׁבְטָא דִּבְנֵי
זְבוּלוּן רַבָּא אֱלִיצָפָן בַּר פַּרְנָךְ.&nbsp; <b>לד,כו</b> וּלְשִׁבְטָא
דִּבְנֵי יִשָּׂשכָר רַבָּא פַּלְטִיאֵל בַּר עַזָּן.&nbsp; <b>לד,כז</b> וּלְשִׁבְטָא
דִּבְנֵי אָשֵׁר רַבָּא אֲחִיהוּד בַּר שְׁלוֹמִי.&nbsp; <b>לד,כח</b> וּלְשִׁבְטָא
דִּבְנֵי נַפְתָּלִי רַבָּא פְּדַהְאֵל בַּר עַמִּיהוּד.&nbsp; <b>לד,כט</b> אִלֵּין
דְּפַקֵּיד יְיָ לְאַחְסָנָא יָת בְּנֵי יִשְׂרָאֵל בְּאַרְעָא דִּכְנָעַן.&nbsp;
{פ}</p>

<p><b>לה,א</b> וּמַלֵּיל יְיָ עִם מֹשֶׁה בְּמֵישְׁרַיָּא
דְּמוֹאָב עַל יַרְדְּנָא דִּירִיחוֹ לְמֵימַר.&nbsp; <b>לה,ב</b> פַּקֵּיד יָת
בְּנֵי יִשְׂרָאֵל וְיִתְּנוּן לְלֵיוָאֵי מֵאַחְסָנַת אֲחֻדַּתְהוֹן קִרְוִין
לְמִתַּב וְרֶוַח לְקִרְוַיָּא סַחְרָנֵיהוֹן תִּתְּנוּן לְלֵיוָאֵי.&nbsp; <b>לה,ג</b>
וְיִהוֹן קִרְוַיָּא לְהוֹן לְמִתַּב וְרַוְחֵיהוֹן יְהוֹן לִבְעִירְהוֹן וּלְקִנְיָנְהוֹן
וּלְכֹל חֵיוַתְהוֹן.&nbsp; <b>לה,ד</b> וְרַוְחֵי קִרְוַיָּא דְּתִתְּנוֹן
לְלֵיוָאֵי מִכֹּתֶל קַרְתָּא וּלְבָרָא אֶלֶף אַמִּין סְחוֹר סְחוֹר.&nbsp; <b>לה,ה</b>
וְתִמְשְׁחוּן מִבַּרָא לְקַרְתָּא יָת רוּחַ קִדּוּמָא תְּרֵין אַלְפִין אַמִּין
וְיָת רוּחַ דָּרוֹמָא תְּרֵין אַלְפִין אַמִּין וְיָת רוּחַ מַעְרְבָא תְּרֵין
אַלְפִין אַמִּין וְיָת רוּחַ צִפּוּנָא תְּרֵין אַלְפִין אַמִּין וְקַרְתָּא
בִּמְצִיעַ דֵּין יְהֵי לְהוֹן רַוְחֵי קִרְוַיָּא.&nbsp; <b>לה,ו</b> וְיָת
קִרְוַיָּא דְּתִתְּנוּן לְלֵיוָאֵי יָת שֵׁית קִרְוֵי שֵׁיזָבוּתָא דְּתִתְּנוּן
לְמִעְרַק לְתַמָּן קָטוֹלָא וַעֲלֵיהוֹן תִּתְּנוּן אַרְבְּעִין וְתַרְתֵּין
קִרְוִין.&nbsp; <b>לה,ז</b> כָּל קִרְוַיָּא דְּתִתְּנוּן לְלֵיוָאֵי אַרְבְּעִין
וְתַמְנֵי קִרְוִין:&nbsp; יָתְהוֹן וְיָת רַוְחֵיהוֹן.&nbsp; <b>לה,ח</b> וְקִרְוַיָּא
דְּתִתְּנוּן מֵאֲחֻדַּת בְּנֵי יִשְׂרָאֵל מִן סַגִּיאֵי תַּסְגּוֹן וּמִן
זְעֵירֵי תַּזְעֲרוּן:&nbsp; גְּבַר כְּפֹם אַחְסָנְתֵיהּ דְּיַחְסְנוּן יִתֵּין
מִקִּרְווֹהִי לְלֵיוָאֵי.&nbsp; {פ}</p>

<p><b>לה,ט</b> וּמַלֵּיל יְיָ עִם מֹשֶׁה לְמֵימַר.&nbsp;
<b>לה,י</b> מַלֵּיל עִם בְּנֵי יִשְׂרָאֵל וְתֵימַר לְהוֹן:&nbsp; אֲרֵי אַתּוּן
עָבְרִין יָת יַרְדְּנָא לְאַרְעָא דִּכְנָעַן.&nbsp; <b>לה,יא</b> וּתְזָמְנוּן
לְכוֹן קִרְוִין קִרְוֵי שֵׁיזָבוּתָא יִהְוְיָן לְכוֹן וְיִעְרוֹק לְתַמָּן
קָטוֹלָא דְּיִקְטוֹל נַפְשָׁא בְּשָׁלוּ.&nbsp; <b>לה,יב</b> וְיִהְוְיָן לְכוֹן
קִרְוַיָּא לְשֵׁיזָבָא מִגָּאֵיל דְּמָא וְלָא יְמוּת קָטוֹלָא עַד דִּיקוּם
קֳדָם כְּנִשְׁתָּא לְדִינָא.&nbsp; <b>לה,יג</b> וְקִרְוַיָּא דְּתִתְּנוּן שֵׁית
קִרְוֵי שֵׁיזָבוּתָא יִהְוְיָן לְכוֹן.&nbsp; <b>לה,יד</b> יָת תְּלָת קִרְוַיָּא
תִּתְּנוּן מֵעִבְרָא לְיַרְדְּנָא וְיָת תְּלָת קִרְוַיָּא תִּתְּנוּן בְּאַרְעָא
דִּכְנָעַן:&nbsp; קִרְוֵי שֵׁיזָבוּתָא יִהְוְיָן.&nbsp; <b>לה,טו</b> לִבְנֵי
יִשְׂרָאֵל וּלְגִיּוֹרַיָּא וּלְתוֹתָבַיָּא דְּבֵינֵיהוֹן יִהְוְיָן שֵׁית
קִרְוַיָּא הָאִלֵּין לְשֵׁיזָבָא לְמִעְרַק לְתַמָּן כָּל דְּיִקְטוֹל נַפְשָׁא בְּשָׁלוּ.&nbsp;
<b>לה,טז</b> וְאִם בְּמָן דְּבַרְזֶל מְחָהִי וְקַטְלֵיהּ קָטוֹלָא הוּא:&nbsp;
אִתְקְטָלָא יִתְקְטִיל קָטוֹלָא.&nbsp; <b>לה,יז</b> וְאִם בְּאַבְנָא דְּמִתְנַסְבָּא
בְּיַד דְּהִיא כְּמִסַּת דִּימוּת בַּהּ מְחָהִי וְקַטְלֵיהּ קָטוֹלָא
הוּא:&nbsp; אִתְקְטָלָא יִתְקְטִיל קָטוֹלָא.&nbsp; <b>לה,יח</b> אוֹ בְּמָן
דְּאָע דְּמִתְנְסֵיב בְּיַד דְּהוּא כְּמִסַּת דִּימוּת בֵּיהּ מְחָהִי וְקַטְלֵיהּ
קָטוֹלָא הוּא:&nbsp; אִתְקְטָלָא יִתְקְטִיל קָטוֹלָא.&nbsp; <b>לה,יט</b> גָּאֵיל
דְּמָא הוּא יִקְטוֹל יָת קָטוֹלָא:&nbsp; כַּד אִתְחַיַּב לֵיהּ מִן דִּינָא הוּא
יִקְטְלִנֵּיהּ.&nbsp; <b>לה,כ</b> וְאִם בְּסִנְאָה דְּחָהִי אוֹ רְמָא עֲלוֹהִי בְּכָמְנָא
וְקַטְלֵיהּ.&nbsp; <b>לה,כא</b> אוֹ בִּדְבָבוּ מְחָהִי בִּידֵיהּ וְקַטְלֵיהּ
אִתְקְטָלָא יִתְקְטִיל מָחְיָא קָטוֹלָא הוּא:&nbsp; גָּאֵיל דְּמָא יִקְטוֹל יָת
קָטוֹלָא כַּד אִתְחַיַּב לֵיהּ.&nbsp; <b>לה,כב</b> וְאִם בִּתְכֵיף בְּלָא
דְּבָבוּ דְּחָהִי אוֹ רְמָא עֲלוֹהִי כָּל מָן בְּלָא כְּמַן לֵיהּ.&nbsp; <b>לה,כג</b>
אוֹ בְכָל אַבְנָא דְּהִיא כְּמִסַּת דִּימוּת בַּהּ בְּלָא חָזֵי וּרְמָא
עֲלוֹהִי וּמִית וְהוּא לָא סָנֵי לֵיהּ וְלָא תָבַע בִּשְׁתֵּיהּ.&nbsp; <b>לה,כד</b>
וִידִינוּן כְּנִשְׁתָּא בֵּין מָחְיָא וּבֵין גָּאֵיל דְּמָא עַל דִּינַיָּא
הָאִלֵּין.&nbsp; <b>לה,כה</b> וִישֵׁיזְבוּן כְּנִשְׁתָּא יָת קָטוֹלָא מִיַּד
גָּאֵיל דְּמָא וְיָתִיבוּן יָתֵיהּ כְּנִשְׁתָּא לְקִרְיַת שֵׁיזָבוּתֵיהּ
דַּעֲרַק לְתַמָּן וְיִתֵּיב בַּהּ עַד דִּימוּת כָּהֲנָא רַבָּא דְּרַבִּי
יָתֵיהּ בִּמְשַׁח קֻדְשָׁא.&nbsp; <b>לה,כו</b> וְאִם מִפָּק יִפּוֹק קָטוֹלָא
יָת תְּחוּם קִרְיַת שֵׁיזָבוּתֵיהּ דְּיִעְרוֹק לְתַמָּן.&nbsp; <b>לה,כז</b> וְיַשְׁכַּח
יָתֵיהּ גָּאֵיל דְּמָא מִבַּרָא לִתְחוּם קִרְיַת שֵׁיזָבוּתֵיהּ:&nbsp;
וְיִקְטוֹל גָּאֵיל דְּמָא יָת קָטוֹלָא לֵית לֵיהּ דַּם.&nbsp; <b>לה,כח</b> אֲרֵי
בְקִרְיַת שֵׁיזָבוּתֵיהּ יִתֵּיב עַד דִּימוּת כָּהֲנָא רַבָּא וּבָתַר דִּימוּת
כָּהֲנָא רַבָּא יְתוּב קָטוֹלָא לַאֲרַע אַחְסָנְתֵיהּ.&nbsp; <b>לה,כט</b> וִיהוֹן
אִלֵּין לְכוֹן לִגְזֵירַת דִּין לְדָרֵיכוֹן בְּכֹל מוֹתְבָנֵיכוֹן.&nbsp; <b>לה,ל</b>
כָּל דְּיִקְטוֹל נַפְשָׁא לְפֹם סָהֲדִין יִקְטוֹל יָת קָטוֹלָא וְסָהִיד חַד
לָא יַסְהֵיד בַּאֲנָשׁ לְמִקְטַל.&nbsp; <b>לה,לא</b> וְלָא תְקַבְּלוּן מָמוֹן
עַל אֲנָשׁ קָטוֹל דְּהוּא חַיָּב לִמְמָת:&nbsp; אֲרֵי אִתְקְטָלָא
יִתְקְטִיל.&nbsp; <b>לה,לב</b> וְלָא תְקַבְּלוּן מָמוֹן לְמִעְרַק לְקִרְיַת
שֵׁיזָבוּתֵיהּ לִמְתָב לְמִתַּב בְּאַרְעָא עַד דִּימוּת כָּהֲנָא.&nbsp; <b>לה,לג</b>
וְלָא תְחַיְּבוּן יָת אַרְעָא דְּאַתּוּן בַּהּ אֲרֵי דְּמָא הוּא מְחַיֵּיב יָת
אַרְעָא וּלְאַרְעָא לָא מִתְכַּפַּר עַל דַּם זַכַּאי דְּאִתְאֲשַׁד בַּהּ
אֱלָהֵין בְּדַם אָשְׁדֵיהּ.&nbsp; <b>לה,לד</b> וְלָא תְסָאֲבוּן יָת אַרְעָא
דְּאַתּוּן יָתְבִין בַּהּ דִּשְׁכִינְתִי שָׁרְיָא בְּגַוַּהּ:&nbsp; אֲרֵי אֲנָא
יְיָ שְׁכִינְתִי שָׁרְיָא בְּגוֹ בְּנֵי יִשְׂרָאֵל.&nbsp; {פ}</p>

<p><b>לו,א</b> וּקְרִיבוּ רֵישֵׁי אֲבָהָתָא לְזַרְעִית
בְּנֵי גִּלְעָד בַּר מָכִיר בַּר מְנַשֶּׁה מִזַּרְעֲיָת בְּנֵי יוֹסֵף
וּמַלִּילוּ קֳדָם מֹשֶׁה וּקְדָם רַבְרְבַיָּא רֵישֵׁי אֲבָהָתָא לִבְנֵי
יִשְׂרָאֵל.&nbsp; <b>לו,ב</b> וַאֲמַרוּ יָת רִבּוֹנִי פַּקֵּיד יְיָ לְמִתַּן
יָת אַרְעָא בְּאַחְסָנָא בְּעַדְבָּא לִבְנֵי יִשְׂרָאֵל וְרִבּוֹנִי
אִתְפַּקַּד בְּמֵימְרָא דַּייָ לְמִתַּן יָת אַחְסָנַת צְלָפְחָד אֲחוּנָא
לִבְנָתֵיהּ.&nbsp; <b>לו,ג</b> וְיִהְוְיָן לְחַד מִבְּנֵי שִׁבְטֵי בְּנֵי
יִשְׂרָאֵל לִנְשִׁין וְתִתְמְנַע אַחְסָנַתְהוֹן מֵאַחְסָנַת אֲבָהָתַנָא
וְתִתּוֹסַף עַל אַחְסָנַת שִׁבְטָא דְּיִהְוְיָן לְהוֹן וּמֵעֲדַב אַחְסָנְתַנָא
יִתְמְנַע.&nbsp; <b>לו,ד</b> וְאִם יְהֵי יוֹבֵילָא לִבְנֵי יִשְׂרָאֵל
וְתִתּוֹסַף אַחְסָנַתְהוֹן עַל אַחְסָנַת שִׁבְטָא דְּיִהְוְיָן לְהוֹן
וּמֵאַחְסָנַת שִׁבְטָא דַּאֲבָהָתַנָא תִּתְמְנַע אַחְסָנַתְהוֹן.&nbsp; <b>לו,ה</b>
וּפַקֵּיד מֹשֶׁה יָת בְּנֵי יִשְׂרָאֵל עַל מֵימְרָא דַּייָ לְמֵימַר:&nbsp;
יָאוּת שִׁבְטָא דִּבְנֵי יוֹסֵף מְמַלְּלִין.&nbsp; <b>לו,ו</b> דֵּין פִּתְגָמָא
דְּפַקֵּיד יְיָ לִבְנָת צְלָפְחָד לְמֵימַר לִדְתָקֵין בְּעֵינֵיהוֹן יִהְוְיָן
לִנְשִׁין:&nbsp; בְּרַם לְזַרְעִית שִׁבְטָא דַּאֲבוּהוֹן יִהְוְיָן
לִנְשִׁין.&nbsp; <b>לו,ז</b> וְלָא תַסְחַר אַחְסָנָא לִבְנֵי יִשְׂרָאֵל מִשִּׁבְטָא
לְשִׁבְטָא:&nbsp; אֲרֵי גְּבַר בְּאַחְסָנַת שִׁבְטָא דַּאֲבָהָתוֹהִי
יִדְבְּקוּן בְּנֵי יִשְׂרָאֵל.&nbsp; <b>לו,ח</b> וְכָל בְּרַתָּא יָרְתַת
אַחְסָנָא מִשִּׁבְטַיָּא דִּבְנֵי יִשְׂרָאֵל לְחַד מִזַּרְעִית שִׁבְטָא
דַּאֲבוּהָא תְּהֵי לְאִתּוּ:&nbsp; בְּדִיל דְּיֵירְתוּן בְּנֵי יִשְׂרָאֵל גְּבַר
אַחְסָנַת אֲבָהָתוֹהִי.&nbsp; <b>לו,ט</b> וְלָא תַסְחַר אַחְסָנָא מִשִּׁבְטָא
לְשִׁבְטָא אֻחְרָנָא:&nbsp; אֲרֵי גְבַר בְּאַחְסָנְתֵיהּ יִדְבְּקוּן שִׁבְטַיָּא
דִּבְנֵי יִשְׂרָאֵל.&nbsp; <b>לו,י</b> כְּמָא דְּפַקֵּיד יְיָ יָת מֹשֶׁה כֵּין
עֲבַדָא בְּנָת צְלָפְחָד.&nbsp; <b>לו,יא</b> וַהֲוַאָה מַחְלָה תִרְצָה
וְחָגְלָה וּמִלְכָּה וְנוֹעָה בְּנָת צְלָפְחָד:&nbsp; לִבְנֵי אֲחֵי אֲבוּהוֹן
לִנְשִׁין.&nbsp; <b>לו,יב</b> מִזַּרְעֲיָת בְּנֵי מְנַשֶּׁה בַּר יוֹסֵף הֲוַאָה
לִנְשִׁין וַהֲוָת אַחְסָנַתְהוֹן עַל שֵׁיבַט זַרְעִית אֲבוּהוֹן.&nbsp; <b>לו,יג</b>
אִלֵּין פִּקּוֹדַיָּא וְדִינַיָּא דְּפַקֵּיד יְיָ בִּידָא דְּמֹשֶׁה לְוָת
בְּנֵי יִשְׂרָאֵל:&nbsp; בְּמֵישְׁרַיָּא דְּמוֹאָב עַל יַרְדְּנָא דִּירִיחוֹ.&nbsp;
{ש}</p>

<p>&nbsp;</p>
<hr>
<p>&nbsp;</p>

</div>

<div dir=ltr>
<p class=c><a href="index.htm">Index</a></p>
</div>



</body>
</html>
